sed de omnibus his liberauit eos dominus. 89. Et omnes qui uolunt pie uiuere in Christo, persectionem paciuntur. 90. Sed ualde dolundum est, quia his diebus tant neglegentia est in sacerdotibus et episcopis, qui deberent esse columne ecclesie, ut non adtendant diuinam scripturam, nec docent discipulos qui sibi succendant, sicut legimus de sanctis uiris, qui multos perfectos discipulos successores sibi reliquerunt, sed honores sæculares et cupiditates uel auaritiam secantes, plus quam laici mala exampla subditis præbentes. Non audent de iustitia loqui, quia iustitiam nec faciant nec diligunt. : ÆLet 3 (Wulfstan 2) Cited by sentence no. following ed. 1: Eala ge mæssepreostas, mine gebroþra. 1: We secgað eow nu þæt we ær ne sædon. 2: Forþonþe we todæg sceolan dælan urne ele, on þreo wisan gehalgodne, swaswa us gewissað seo boc: Id est oleum sanctum et oleum crismatis et oleum infirmorum; þæt is on englisc: halig ele, oþer is crisma and seoccra manna ele. 3: And ge sceolon habban þreo ampullan gearuwe to þam þrym elum. 4: Forþanþe we ne durran don hi togædere on anum elefate, forþanðe/ hyra ælc bið gehalgod on sundron to synderlicre þenunge. 5: Mid þam haligan ele ge scylan þa hæþenan cild mearcian on þam breoste and betwux þæm ge sculdru on middeweardan mid rode tacne, ærþanþe ge hit fullian on þam fantwætere. 6: And þonne hit of þæm wætere cymð, ge scylan wyrcan rode tacen upp on þæm heafde mid þam haligan crisman. 7: On þam haligan fante, ærþanþe ge hy fullian, ge scylon don crisman on Cristes rode tacne. 8: And man ne mot besprengan men mid þæm fantwætere, syþþan se crisma bið þæron gedon. 9: Mid seoccra manna ele ge scylan smyrian þa seocan, swaswa Iacob se apostol on his pistole tæhte. 10: Ut alleuet eos dominus, et si in peccatis sint, dimittentur eis þæt drihten hi arære fram hyra seocnysse, and gif hy on synnum syndon, þæt hy beon forgifene. 11: Man sceal huslian þone seocan, þa hwyle þe he hit forswelgan mæg. 12: And man ne sceal hit na don nanum samcwyce men. 13: Forþanþe he hit sceal etan, swaswa ure drihten cwæð: Qui manducat carnem meam et bibit sanguinem meum, in me manet et ego in eo, þæt is: Seþe yt min flæsc and drincgð min blod, se wunað on me and ic wunige on him. 14: Sume seoce synd swa dysige, þæt hy ondrædað him, þæt hi sceolan swyltan sona for þam husle. 15: Ac we secgeað to soþan, þæt he ne swylt na for þy, þeahþe he ælce dæge underfo þæt husel, ac his synna beoð adylegode þurh þone drihtenlican hlaf and he bið eac gescyld wið deofles syrwunga. 16: Se seoca man sceal swyþe behreowsian his ærran synna and geswycennysse behatan and he mot hy andettan oþ þa nyhstan orþuncge. 17: And he sceal forgifan eallum þam mannum, þe him ær abulgon, and biddan hym forgifnysse. 18: Ge sculon huslian þa cild, þonne hi gefullode beoð, and hy man bere to mæssan, þæt hyg beon gehuslode ealle þa seofon dagas, þa hwile þe hig unþwogene beoð. 19: Ge ne motan mæssian on læwedra manna huse. 20: Ne man ne mot drincan ne dwollice plegan, ne etan innan cyrican, ne unnytte word þærinne sprecan; ac hine gebiddan. 21: Forþonþe heo his gebedhus. 22: And eac forþanþe se hælend adræfde of þam haligan temple ealle þa gedwolan mid hyra gedwylde and cwæð þus: min hus is gecweden gebedhus. 23: SERMO IN CENA DOMINI ET SEXTA FERIA ET SABBATO SANCTO. 23: In cena domini et in parasceue et in sancto sabbato. 23: On þyssum þrym swigenihtum ge sceolan singan ætgædere be fullan eowerne uhtsang, swaswa se antifonere tæcð. 24: And feower and twentig candela acwencan æt þam sealmum and æt ælcere rædingce oþ þone æftemynstan antifon. 25: And geendian þone æftersang swa, þæt ælc singe his pater noster on sundron and þa preces þærto butan ælcum leohte licgende on cneowum. 26: On þam þunresdæge ge singað ætgædere ealle eower tydsangas. 26: Singað swaþeah æfre þæt pater noster and þa preces on sundran. 27: On frigedæg and on sæternesdæg singað eowre tyddsangas ælc preost on sundran, butan þam uhtsange. 28: On þunresdæg ge sculan aþwean eower weofodu, ærþanðe ge mæssian and ge elles ne motan. 29: And æfter æfensange ge sculon unscrydan þa weofodu, and standan hi swa nacode oþ þone sæternesdæg. 30: And man þa weofodsceatas awahxe betwux þam. 31: And healdað on þam dæge eower fæsten oþ non. 32: Implete mandatum domini in caena ipsius, Doð on þam þunresdæge, swaswa ure drihten bebead. 32: Aþweað þearfena fet and him fodan doð; scrud, gif eow to onhagige. 33: And eac eow betwynan eowre fet aþweað mid eadmodnysse, swaswa Crist sylf dyde and us swa don het. 34: On þam dæge ge ne motan cweþan æt þære mæssan: dominus uobiscum, butan se bisceop ana, þe þone ele halgað. 35: Ne ge eac ne sculon gan to pacem ne agnus dei singan. 36: Ac þær man þone ele halgað, man sceal cyssan þa fatu. 37: And ge sculon healdan of þam husle, þe ge halgiað þæs dæges, to þicgenne on frigedæg æt þære þenuncge. 38: Forþanþe man ne mot halgian nan husel on þam dæge, þe Crist on þrowode for ure alysednysse. 39: On frigedæge ær none æt fruman man sceal rædan þæs witegan rædincge: In tribulatione sua mane. 39: And syþþan þone traht singan: Domine audiui. 39: Æfter þam trahte: Flectamus genua; þonne: Deus a quo et Iudas. 39: Eft oþre rædincge: Dixit dominus ad Moysen et Aaron and þonne traht: Eripe me, domine. 40: Ræde man þonne Cristes þrowunge be Iohannes gesetnysse. 41: Æt þære ne man sceal cweþan: Dominus uobiscum ne nænne gloria tibi domine. 42: Æfter þison cweþe se preost þa collecta swaswa seo mæsseboc him tæcð. 43: Æfter þam beran twegen gebroþru þa rode forð mid hrægle bewæfed and singan þa fers: Popule meus. 44: Twegen gebroþru him andwyrdon on grecisc: Agios o theos oþ ende. 45: And hi ealle þonne þæt ylce singan on leden: Sanctus deus, sanctus fortis. 46: Þonne þæt oþer fers: Quia eduxi uos; þonne eft: agios, o theos, and: sanctus deus. 47: Þonne þæt þrydde fers: Quid ultra debui and: Agios and: Sanctus; Unwreon þonne þa rode and singan: Ecce lignum crucis and þa oþre antifonas. 49: Þa hwile þe þa gebroþru hi gebiddað æt þære rode and þæt læwede folc eallswa do. 50: Lecge se diacon syððan corporale uppon þæm weofode mid þæm husle, þe wæs on þæm ærran dæge gehalgod and sette þone calic þæron emn mid ungehalgodum wine. 51: And cweþe se mæssepreost be sone: Oremus: Preceptis salutaribus moniti and pater noster oð ende. 52: Cweþe þonne fægre: Libera nos, quæsumus, domine, ab omnibus malis. 52: Eft syþþan be sone: Peromnia secula seculorum. 53: Do se mæssepreost þonne of þam husle mid swygan into þam calice. 54: And gange he to husle and ealle þa gebroþru. 55: Singan syþþan hyra æfensang, ælc on sundron, and gan syþþan to hyra gereorde. 56: And ne beo hyra nan gesceod þæs dæges, butan he untrum sy, ærþanþe þis gefylled sy. 57: On easteræfen man sceal halgian ærost þone tapor. 58: And syþþan rædan þa rædincge: In principio fecit deus celum et terram. 59: Don syþþan þa seofon lëtanias þenuncge, swa eower bec eow tæceað and mid fif letanias halgie fant. 60: Ac ge ne scylan singan offerendan on þæm dæge ne agnus dei ne communia ne gan to pacem. 61: Singan swaþeah: Gloria in excelsis deo. 62: Æfter þæm huselgange singað alleluia be sone and þone sceortan sealm þærmid: Laudate dominum, omnes gentes. 62: Aginnan syþþan þone antiphon: Uespere autem sabbati and fulsingan magnificat. 63: Æfter þæm antiphone cweðe se mæssepreost þa collectan: Post communionem and geendige swa þa mæssan and þone æfensang mid anre collectan. 64: Se mæssepreost sceal halgian sealt and wæter on ælcum sunnandæge ærþanþe he mæssige and stredan geond þa cyricean and ofer þæt folc. 65: And healdan þæt wæter, gif hwa habban wylle, oþ þæt he oþer halgige on þam oþrum sunnandæge. 66: Man sceal to mæssan don gemencged win and wæter togædere well clænlice. 67: Forþanþe þæt win getacnað ure alysednysse þurh þæs hælendes blod, þe he for us ageat, and þæt wæter getacnað witodlice þæt folc, þe Crist alysde mid his leoffæstan blode. 68: Gif hwa win næbbe ofer ealne þone gear, he nime lynen hrægl, þe to note ær ne com and bedyppe on wine, þæt he þurhwæt sy. 68: Dryge hine ðonne on sunnan and dyppe hine oþre syþan, dryge hine eft and dyppe þryddan syþe, dryge hine þonne eft on þære hatan sunnan, and healde hine clænlice and on clænum wætere wæte of þam claðe and wringe on his calic. 68: Do swa lytlum and lytlum, oþ þæt se clað sy asoht. 69: Se preost sceal hogian, þæt he his offrunga do swyðe clænlice þurh clað geseohgod. 70: And his ofletan ne beon na to eald bacene. 71: And he aþwea his calic æfre ymbe seofon niht. 72: Forþanþe se wytega segð, þæt se bið awyrged, seþe Godes þenunge deð mid gymeleaste. 73: Forþy ne mot nan blynd preost mæssian næfre, forþanþe he ne gesyhð hwæt he sylf offrað. 74: Mycele mede geearnað æt þam ælmihtigan Gode, seþe him clænlice þenað æt his clænum weofode. 75: And þam folce deð for Gode þa þenunga, þe to cyricean gebyriað on asettum tyman. 76: And genoh halig byð lif þam, þe hylt his clænnysse and Gode swa þenað on his gastlican þeowdome. 77: Gif he fram heafodleahtrum gehealden byð. 78: Nu cwyð, ic wene, eower sum to me: we nabbað þone fultum, þæt we þis forðbringan magan. 79: Þonne we standað ana æt urum weofode. 80: And ic secge eow to soþan, þæt ge sceolan læran cnapan and geonge men eow to fultume, þæt hig æfter eow don þa ylcan þenunga. 81: Na eower agene cild, þe ge unrihtlice gestrynað, ac þa ælfremedan, þæt hy eowre cild beon þurh þa gastlican lare. 81: And ge beoð þonne lareowas. 82: And ge magon swa begytan þa mæstan geþyngðu. 83: Swaswa Daniel se witega on his witegunge gesette: Qui autem docti, fulgebunt quasi splendor firmamenti et qui ad iustitiam erudiunt multos, quasi stelle in perpetuas æternitates; þæt is on engliscre spræce: þaþe gelærede beoð, hy scynað swaswa steorran soðlice on ecnisse. 84: Ne most þu na ana mæssian, butan man ðe andwyrde, ðeahþe þu for unkiste clerec nabban nelle, oþþe ðu for Godes lufan oþre læran nylle. 85: Ac healst Godes pund on þinum swat claðe, þe to ecum wite, swaswa us segð þæt godspell. 86: Sume preostas afyllað hyra husel boxcs on eastran and healð ofer twelf monað to untrumum mannum, swilce þæt husel sig haligre þonne oþer. 87: Ac nig doð swiþe unwislice, forþonðe hit wanað oððe mid ealle forrotað on swa langum fyrste. 88: And he bið þonne scyldig, swaswa us secgð seo boc. 89: Seðe husel forhilt oððe hit forlyst oððe hit mis etað oþþe oþre nytenu, sceawa ða penitentialem hwæt heo segð be ðysum. 90: Eal swa halig is þæt husel, þe bið gehalgod todæg, swa þæt, þe bið gehalgod on þam haligan easterdæge. 91: Healdað forðy, ic bidde, þonne haligan Cristes lichaman mid maran wisdome to seocum mannum fram sunnandæge to sunnandæge on swiþe clænum boxcse, oððe be þam mæstan xvi nyht and ðicgan hit þonne and lecgan þær oðer. 92: We habbað bysne be þam on Moyses æ, þæt se sacerd sceolde on ælcum saternes dæge settan twelf hlafas on þam tabernacula, ealle nibace. 92: Þa wæran gehatene panis propositionis. 92: And hyg sceoldan þær standan on þam Godes getelde oð oðerne sæternes dæg and etan hyg ðonne þa sacerdas sylfe and settan þar oðre to. 93: Sume preostas nellað þicgan þæt husel, þe hyg halgiað. 93: Nu willað we eow secgað, hu seo boc segð be þam: Presbiter missam celebrans et non audens sumere sacrificium, accusante conscientia sua, anathema sit; Se mæsse preost, þe mæssað and ne dear ðæt husel ðicgan, wat hine scildigne, se is amansumad. 95: Læsse pleoh is to ðicganne þæt husol þonne to halgienne. 96: Seðe aniges þinges abirigð, ætes oððe wætes, ostran oþþe ofet, wines oðð wæteres, ne ræde he pistol ne godspell to mæssan. 96: Gif hit hwa þonne deð, he unarwirðað God and mid þære dyrstignysse hine sylfne fordeð. 97: Seðe tuwa halgað ane ofeletan to husle, se bið ðam gedwolan gelic, þe an cyld fulað tuwa. 98: Crist silf gehalgode husel ær his þrowuncge. 99: He bletsode þonne hlaf and tobræc, þus cweþende to his haligum apostolum: ætað þisne hlaf, hit is min lichama. 100: And he eft bletsode ænne calic mid wine and cwæd him ðus to: Drincað ealle of þissum, hit is min agen blod þare niwan gecyðnesse, þe byð for manegum agoten on sinna forgifnesse. 101: Se drihten, þe halgode husol ær hys þrowuncge and cwæd, þæt se hlaf wære his agen lichama and þæt win wære witodlice his blod, se halgað dæghwamlice þurh his sacerda handa hlaf to his lichaman and win to his blode on gastlicre gerine, swaswa we rædað on bocum. 102: Ne bið se liflica hlaf lichamlice swaðeah se ylca lichama, þe Crist on þrowade. 102: Ne ðæt halige win nis ðæs hælendes blod, þe for us agoten wæs on lichamlicam ðincge. 103: Ac on gastlicum andgite ægðer bið soðlice se hlaf his lichaman and þæt win eac his blod. 104: Swaswa se heofonlica hlaf wæs, þe we hatað manna, þe feowertig geara afedde Godes folc, and þæt luttre wæter wæs witodlice his blod, þe arn of þam stane on þam wæstene ða. 105: Swa Paulus awrat on sumum his pistole: Omnes patres nostri eandem escam spiritalem manducauerunt et omnes eundem potum spiritalem biberunt et cetera. 105: Ealle ure fæderas ætan on ðam westene þone ylcon gastlican mete and gastlican drinc druncon. 105: Hyg druncon of ðam gastlican stane and se stan wæs Crist. 106: Se apostol sæde, swaswa ge nu gehyrdan, ðæt hig ealle ætan þone ylcan gastlican mete and hyg ealle druncon þone gastlican drenc. 107: Ne cwæð he na lichamlice ne ac gastlice. 107: Næs Crist þa gyt geboren, ne his blod næs agoten, ðaða þæt Israhela folc geæt þæne mete and of ðam stane dranc. 108: And se stan næs lichamlice Crist, þe ac þe swa cweðende wære. 109: Hit wæron ða ylcan gerinu on þare ealdan æ and hyg gastlice getacnodon þæt gastlice husol ure hælendes lichaman, þe we halgiað nu. 110: Sume preostas nellað syllan þam folce husol, buton hi hyt gebicgan. 110: Ne heora bearn fullian. 110: Ac hyg sceoldan understandan, hu se hælend adræfde mid geworhtre swipe ða cypan of þam temple. 111: Nolde þæt hyg mangedon on þam mæran huse. 111: And hu he eac bebead on his godspelle: Gratis accepistis; gratis date. 112: Ge hit underfencgon butan gearnuncgum; doð hit eac oðrum butan gearnuncgum. 113: Gyf we þa þenunga haligan, þe we ðam hælende doð, sillað wið feo, hwæt silð he us þonne? 114: Þara laca we motan be Godes leafe brucan, þe man silfwilles deð, ac we sceolan geearnian. 115: Mann ne mot na logian andluman innan cyrican, ne corn ne nan ðing on Cristes huse, buton þam anum þincgum, þe to his þenuncgum gebyriað. 116: Sume preostas mencgað win to þam fantwætere, swiðe unrihtlice. 117: Ongean þa setnyss, swaswa he cwyð to Gode on þære bletsunge: Tu has simplices aquas tuo ore benedicto; ðæt is on engliscum gereorde bletsa, ðu drihten, þas anfealdan wætum mid þinum haligum muþe. 118: Ac þæt wæter ne bið nanfeald, gyf þar bið win to gedon. 119: And Crist ne het na fullian his folc mid wine, ac mid anfealdum wætere, swaswa us gewisað ðæt godspell. 120: Ge sceolan cunnan gemindelice and mannum eac secgan þa tyn ænlican word, þe God tæhte Moysen and mid his fingre awrat on twam stænenum tabulum on ðam munte Synai, eallum mannum to steore, eallum folce þa, ðe geo wæs, ge us, þe nu sindan. 121: Hoc est decalogum Moysi. 121: Þæt sint þa tin beboda, þe eac God sylf geclipode on þam munte myd micelre stemne to eallum ðam mannum, þe mid Moyse wæron on þam wæstene þa: Ego sum dominus deus tuus, qui eduxi te de terra Egypti; Non habebis deos alienos coram me; þæt is on englisc: Ic eom drihten, ðin God; ic, þe þe alædde of Egypta lande; ne hafa þu ællfremde godas ætforan me nateshwon. 123: Ðis is ðæt forme bebod, þæt we simle wurðian þone ælmihtigan God, seðe ana is God, seo halige þrinis, þe ealle ðincg gesceop on anre godcundnisse æfre rixiende, and we ne sceolan na weorðian þa dwolican godas; hi ne sind na godas, ac gramlice deoflu. 124: Ðæt oþer bebod is þus: Non adsumas nomen domini dei tui in uanum; Ne underfoh ðu on idelnisse þines drihtines naman. 125: Seðe gelif swa on Crist, þæt he si gesceapen and nele gelifan, þæt he æf God wære mid his ælmihtigan fæder on anre godcundnisse and mid þam halgan gaste on anum mægenþrimme. 125: He nis na gesceaft, ac is soð scippend and ælc gesceaft is soðlice underðeod nu idelnisse, þæt is awendedlicnesse, forðonðe þa gesceaftum beoð to beteran þincgum awende. 126: Ðæt þridde bebod is Memento ut diem sabbati sanctifices; þæt is on urum gereorde: Beo ðu gemindig, þæt þu gehalige restendæg. 127: Under Moyses æ men halgodan þa þone sæternesdæg mid swiðlican weorðmynte fram ðeowetlicum weorcum, and we sculon us healdan fram ðeowetlicum weorce, þæt sindan sinna gewiss, þe gebrincgað on ðeowete þa ðe hi swyðost begað, swaswa se hælend cwæð on his haligan godspelle: Omnis qui facit peccatum, seruus est peccati; ælc þara ðe sinna gewyrcð, is ðara sinna ðeow. 127: We sculon gastlice healdan Godes restendæg, swa þæt we silfe beon fram sinnum æmptige and se dæg beo gehalgod on us sylfum swa. 127: Fela þincga getacnað se foresæda restendæg. 127: Ac we healdað nu æfter þæs hælendes æriste ðone sunnandæg freolice, forðonðe he of deaðe aras on ðam easterlican sunnandæge, and se sunnandæg is on gesceapennisse firmest and we sculon eac hine æfre weorðian, Gode to wyrðminte, on gastlicum ðeowdome. 128: Þas þreo beboda wæron on anre tabulan awritene and ða oðre seofon on oðre tabulan. 129: Ðæt feorðe bebod is: Honora patrem tuum et matrem tuam; ðæt is engliscre spræce: Arwyrða þinne fæder and eac þinre meder. 129: Seðe wyrgeð fæder oððe modor, se is deaðes scyldig. 130: Æfter gastlicum andgite God is ure fæder and his halige gelaðuncg, þæt is geleaffull folc, ure gastlice modor, on ðære we beoð accennede on þam haligan fulluhte, Gode to bearnum, and we forþig sceolan God, urne fæder, and his gastlice bride, þa haligan cyrican, simble wurðian. 131: Ðæt fifte bebod is: Non occides; Ne ofsleh ðu nænne mann. 132: Þæt is seo mæste sinn, þæt man mann ofslea unscyldigne oððe his sawle ofslea, gyf he hine to sinne tiht. 133: And yfel bið þam mann, þe mæg gehelpan þam wædligan menn and forwyrnð him his goda and læt hine acwellan for his uncyste. 134: Ðæt sixte bebod is: Non mechaberis; Ne unriht hæm ðu. 135: Ælc þæra manna, þe butan rihtre æwe hæmð, he hæmð unrihtlice. 136: Ðæt seofoðe bebod is: Non furtum facies; ðæt is: Ne stala þu. 137: Forþon seðe stilð, he hæfð wulfes wican and na wises mannes, and se rica, þe berypð and myd reðnysse ofsitt þa unscildigan menn, he is soðlice wyrsa þonne se digla þeof, forðonðe he deð openlice þæt, þæt se oðer deð dearnunga symble. 138: Ðæt eahtoðe bebod is: Non loqueris contra proximum tuum falsum testimonium; Ne beo ðu leas gewyta. 139: Hit is soðlice awriten: Ne bið se leasa gewita ungewitnod nateshwon. 140: And seðe spicð leasuncga he sceal losian sylf. 141: Wa ðam, ðe for sceattum forsylþ hyne silfne and awent soð to leasum and leas to soðum. 142: Ðæt nigoðe bebod is: Non concupisces uxorem proximi tui; Ne gewylna ðu oðres mannes wifes. 143: Ðæt teoðe bebod is: Non concupisces ullam rem proximi tui; Ne gewilna ðu oðres mannes æhta. 144: Hyt bið riht, þæt gehwa hæbbe þæt, þæt he sylf begitt, butan he his geunne oþrum menn sylf willes, ðincg oþþe he hit forgange. 145: Nu ge habbað gehyred be þam healican tyn bebodum. 146: Nu willæ we eow secgan sceortlice eac swilce be þam eahta heafodleahtrum, ðe ða unwaran menn fordeð and witodlice besencað on ða ecan witu. 147: Se forma heafodleahtor is on leden superbia and on englisc modygniss. 148: Seo macode to deoflum þa wlitigan encglas, þe wunedon on heofonum. 149: And se modiga mann ne mæg cuman to heofonum, ac byð ðara deofla gefera, butan he þæs dysiges geswice. 150: Forðonþe modigniss is swiðe micel dysig and se wisa mann nat, on hwan he modige. 151: Seo modigniss is ælces yfeles ord and ende, ac heo bið oferswiðeð þurh þa soðan eadmodnysse. 152: Seo eadmod nyss gedeð, þæt þa eaðmodan beoð encglum gelice on þam ecum lyfe. 153: Se oðer heafodleahtor is castrimargia uel gula, þæt is on englisc gyferniss. 154: Seo awearp æt fruman þa frumsceapenan menn of neorxna wange, ðaða hig ætan of ðam forbodenan treowe. 155: And se mann byð gifre, þe for gyfernisse ne mæg his mæles onbidan, swaswa mann don sceal. 156: And seðe drunconnysse to dyselice begæð and on oferflowednysse gefadað his lyf. 157: Þone unþeaw oferswyð seo gesceadwyse gemetegung, þæt he hæbbe gemet on mettum and on druncen. 158: Seo þridda heafodleahtor is Fornicatio, þæt is seo galniss, þa oferswið seo clænnis. 159: Seo feorða heafodleahtor is Auaritia on leden and on englisc gytsuncg. 160: Seo ontent þane mann to maran æhte æfre and heo næfre ne byð full. 161: Seo bið oferswiðed þurh cystignesse swaþeah. 162: Se fifta is Ira, þæt is weamodniss, þæt se mann ne mæge his mod gewildan, ac butan ælcum wisdome waclice irsað and mannslihtas gefremað and fela reþnissa. 163: Þone mæg oferswyðan þæs modes geðild, seðe mid gesceade him sylfan gewissað. 164: Se sixta is accidia, þæt is asolcennyss, ðæt is modes swærniss and ungemetegod slapulniss. 167: Se leahtor bið oferswiðed þurh þæs modes anrædnisse, þæt se mann beo anræde æfre on godum weorcum. 165: Þæt se mann beo ungearo to ælcum gode æfre. 166: Þes leahtor gemacað micel yfel þam menn, þonne he þurh asolcennysse swa aswunden leofað, þæt he nan ðing to gode ne deð on his life and nan edlean næfð butan ece wite. 168: Se seofoða heafodleahtor is Tristitia on leden, þæt is on englisc unrotnyss for mislicum gelimpum, þe mannum becymð on cwelme and on lyrum oþþe on freonda forðsiðe. 169: Þonne murcnað se mann on his mode to swiðe and ceorað ongean God ungesceadwislice. 170: Twa unrotnisse sindan swaswa us seccað bec. 170: An is ðeos yfele, ðe we embe sprecað, oþer is halwende, swaswa we her secgað, ðæt se mann unrotsi for his ærrum sinnum and hig behreowsige mid rædfæstum mode. 171: Seo yfele unrotnyss byð eac oferswiðed þurh ða gastlican blisse, þe mann for Gode habban sceal. 172: Se eahtoðe heafodleahtor is: cenodoxia, id est, iactantia uel uana gloria, þæt is gylp on englisc oððe getot, gereht, þæt se mann beo leofgeorn and mid gylpe afylled, þeahðe he nateshwon hergendlic ne si. 173: And byð þonne hiwere þurh þone heafodleahter and ranc on his gyrelum and unrædfæst on dædum. 174: Þone leahter oferswið se soðe lufu on Gode, on urum heortan agoten þurh þone haligan gast. 175: Nu ge habbað gehyred þa eahta heafodleahtris and eac þa eahta mihta, þe hi magan oferswiðan. 176: Þa unsigendan deor and heora toðum ætberstan. 177: Forþonþe ne byð nan ðing swa yfel on ðissum life, þæt næbbe læcedom þurh ðæs hælendes foresceawunge, þe hylt ealle ðingc, gyf we ða læcedomas us sylfum don cunnan. 178: Debetis in purificatione sanctë Marië candelas benedicere et cetera. 178: Ge sculon on þam mæssedæge, þe is gehaten purificatio sanctë Marië, bletsian candela and beran mid lofsange, ge gehadode ge læwede, to processionem and ofrian hig swa byrnende æfter þam godspelle þam mæssepreoste mid ðam offrumsange. 179: Ge sculon bletsian axan on caput ieiunium and mid halig wætere besprencgan. 180: Do þonne se mæssepreost on ufeweardum his heafde myd ðære haligan rode tacne and on ealra þara manna, þe æt þære mæssan beoð, ærðamþe he mæssige and gan to processionem. 181: Ge sculon on palmsunnandæge palmtwigu bletsian and beran mid lofsange to processionem and habban on handa, ge gehadade ge læwede, and offrian hig æfter þam godspelle þam mæssepreoste mid þam offrungsange. 182: Nu gyf hwa nyte hwæt þis getacnige, he leornige æt oðrum menn on leden oððe on englisc. 183: Beoð soðfæste, ic bidde, and betweox eow getriwe. 184: Beoð eac snotere and swiðe rihtwyse. 185: Ne beswice nan oðerne. 186: Ne ge næ swerian man. 187: Ne lufige higeleaste. 188: Ne ge gligmenn ne beon. 189: Sprecað butan aðe mid anfealdre bilewitnesse, swaswa se hælend tæhte on his haligum godspelle. 190: Lufiað eow betweonan and gyf hwa lare ne cunne, he leornige æt oðrum, þe gelæred si and se mid eaðmodnysse hine gewissige. 191: Þæt we willað eac don, gif us hwa ahsað, swaswa us manað Moyses gesetniss: Interroga patrem tuum et adnuntiabit tibi et cetera; Ahsa þinne fæder and he cyð þe ymbe God. 193: Ahsa þine yldran

