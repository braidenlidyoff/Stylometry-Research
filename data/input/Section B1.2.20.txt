: ÆCHom II, 17 Cited by page and line no. following ed. Gelome æteowode ure drihten hine sylfne his leorningcnihtum æfter his æriste. and mid him ðigde lichamlice bigleofan. and hi mid his lare getrymde; Sume his geswutelunge we eow sædon on oðre stowe. sume we willað eow nu secgan. nu ge her gegaderode syndon; We wenað þæt ge ealle on andwerdnysse her ne beon to ðam dæge. þe we þæt godspel rædan sceolon; Iohannes se godspellere awrat. on þære feorðan cristes bec. ðus cweðende; Manifestauit se IESUS ad mare tyberiadis. ET RELIQUIA. Se hælend hine geswutelode æfter his æriste æt ðære sæ tyberiadis. hi seofon leorningcnihtum on fixnoðe; Þær fixode Petrus. and Thomas. and Nathanael. Iacobus. and Iohannes. and oðre twegen. þæra naman ne nemde se godspellere; Hi swuncon ealle ða niht on idelum fixnoðe. and nænne fisc ne gelæhton; Ða on merigen stod se hælend on ðam strande. and swa ðeah hi ne mihton hine oncnawan; Se hælend him cwæð to; Ge cnapan. hæbbe ge ænige syflinge begyten; Hi cwædon. Nese; Drihten cwæð; Wurpað eower net on ða swiðran healfe þæs rewettes. and ge gemetað; Hi ða wurpon þæt net on ða swiðran healfe. and hit sloh sona ful fixa. þæt hi hit earfoðlice ateon mihton; Þa cwæð Iohannes to petre. þæt hit wære se hælend þe on ðam strande stod; Hwæt ða petrus hine begyrde. and swam to lande. ða oðre six comon mid rewette; Ða gesawon hi on ðam lande licgan gleda. and fisc onuppan. and hlaf ðær onem; Þa cwæð se hælend; Bringað of ðam fixum þe ge nu gelæhton; Petrus ða teah þæt net to lande. mid micclum fixum afylled; Þær wæron on oðer healf hund fixa. and ðry fixas. and þæt net swa ðeah aðolode; Se hælend cwæð to him; Cumað. and gereordiað eow. and he sealde him ða hlaf. and fisc; Heora nan ne dorste hine axian. hwæt he wære. for ðan þe hi ealle wiston þæt he wæs se hælend. and him nan ðing þæs ne twynode; Gregorius trahtnode ðis godspel. and smeade hwi petrus oððe heora ænig to ðan eft fenge. þe he ær forlet; Witodlice petrus wæs fiscere ær his gecyrrednysse. and matheus wæs tollere; Petrus gecyrde eft to his fixnoðe. and matheus næfre æfter his gecyrrednysse æt tollsetle ne sæt. for ðan ðe oðer is þæt man him ðurh fixnoðe bigleofan tilige. and oðer þæt man ðurh toll feoh gegadrige; Sume teolunga sind þe man began mæg buton synnum. sume sind ðe man earfoðlice mæg. oððe nateshwon buton synnum began; Is for ði neod þam ðe to gode anrædlice bihð. þæt his mod ne geedlæce ða teolunga þe hine fram gode wemað; Petrus hæfde unpleolice teolunge ær his gecyrrednysse. and he eac for ði eft buton pleo to his fixnoðe gecyrde; Se hælend stod on ðam strande ða ða he hine geswutelode his leorningcnihtum æfter his æriste. and nolde gan upon ðam sælicum yðum. swa swa he dyde ær his ðrowunge; Seo sæ getacnað þas andwerdan woruld. and þæt strand getacnode ða ecan staðolfæstnysse. þæs towerdan lifes; Hi swuncon on ðære sæ. for ðan ðe hi wæron ða gyt on geswincfullum yðum þises deadlican lifes; Se hælend stod on ðam strande. for ðan ðe he hæfde ðurh his ærist ealle deadlicnyssa aworpen. swilce he mid weorcum hi gespræce. nelle ic on sæ eow æteowian. for ðan ðe ic ne eom mid eow on geswincfullum yðum andwerdre deadlicnysse; Heora fixnoðe gelamp micel earfoðnys. þæt cristes tacne gelumpe micel mærsung; We rædað on cristes bec þæt drihten hete tuwa awurpan net on fixnoðe. æne ær his ðrowunge. and oðre siðe æfter his æriste; He het ær his ðrowunge wurpan. ac he ne scyrde on hwæðere healfe hi þæt net wurpan sceoldon; Æfter his æriste he het wurpan þæt net on ða swiðran healfe þæs rewetes. for ðære getacnunge; Seo swiðre healf getacnað ða godan. and seo wynstre ða yfelan; Se ærra fixnoð ær cristes ðrowunge. getacnode þas andwerdan gelaðunge ðe we on sindon. and se æftra fixnoð æfter drihtnes æriste getacnode ða towerdan gelaðunge gecorenra manna. to ðam ecan life; On ðam ærran fixnoðe wurdon swa fela gelæhte þæt þæt net tobærst. and swa fela manna gebugað to geleafan on ðissere andwerdan gelaðunge. þæt hi sume eft ut berstað. ðurh wiðercorennysse and leahtrum heora ðwyran lifes; On ðam æftran fixnoðe wurdon gelæhte micele and manega fixas. and þæt net swa ðeah aðolode. for ðan ðe nan man ne ætberst ut of ðære toweardan gelaðunge. siððon he to godes rice becymð. ac hi wuniað æfre siððan ealle on singalre sibbe. on ecere staðolfæstnysse; Petrus teah þæt net to lande. for ðan ðe him is sinderlice betæht hyrdræden ofer eallum cristenum mannum. swa swa drihten him to cwæð ðriwa. æt ðisum ylcan gereorde; He cwæð; Petrus. Lufast ðu me? He cwæð; Drihten ðu wast ealle ðing. and þu wast þæt ic ðe lufige; Drihten cwæð him to. gif ðu me lufige. læswa mine scep; Drihtnes scep. sindon cristene men; Swilce he cwæde. gif ðu me lufige. cyð þa lufe ðe ðu to me hæfst minum folce. mid ðinre gymene; Witodlice petrus tihð ða geleaffullan of yðigendre sæ þyssere worulde. and fram flæsclicum lustum. to ðære ecan staðolfæstnysse ðurh his lare. ðurh tacna. ðurh ðingrædene. þurh miltsunge him forgyfenre mihte; Þæt getel ðæra fixa. hæfð maran getacnunge. ðonne ge understandan magon; Hi gemetton fyr. and fisc onuppon. and hlaf onem. ða ða hi to lande comon; Se gebrædda fisc. and se hlaf hæfdon ane getacnunge; Se fisc getacnode þone hælend. þe wæs on ðære earfoðnysse his ðrowunge gebræd; And he is se liflica hlaf. ðe afett ægðer ge englas. ge menn; Þæt fyr getacnode ðone halgan gast. ðurh ðone we beoð gehalgode. and ealle synna beoð ðurh hine forgyfene; We rædað on oðre stowe. þæt crist æte æfter his æriste gebrædne fisc. and hunies beobread; Hwæt getacnode se gebrædda fisc. buton ðone geðrowadan crist; Hwæt ðæs hunies beobread. buton his godcundnysse swetnysse; Beobread is on twam ðingum. on weaxe. and on hunie; Crist is on twam edwistum. on unagunnenre godcundnysse. and on ongunnenre menniscnysse; He wæs us geworden on his ðrowunge gebræd fisc. and on æriste hunies beobread; He gereordode hine æfter his æriste mid seofon leorningcnihtum. for ðan ðe he geswutelode mid þære dæde. þæt ða men becumað to his ecan gereorde þe on andwerdum life ðurh geearnungum becumað to seofonfealdre gife þæs halgan gastes. Þa sind wisdom. and andgit. ræd. and strengð. ingehyd. and arfæstnys. Godes ege is se seofoða; Þurh ðas seofon mægenu. bið þæt ece lif geearnod; Witodlice se ðe cristes gast on him næfð. nis se his; Eow is to witenne þæt ðeos wucu is geteald to anum dæge. æfter gastlicere gerynu; Be ðam dæge cwæð se witega; Hec est dies quam fecit dominus. exultemus et letemur in ea; ðes is se dæg þe drihten worhte. uton blissian and fægnian on ðam dæge; We sceolon blissian on urum drihtne. and on ure alysednysse. Na on higleaste. oððe on woruldlicum gedwyldum; Uton beon swa swa we singað. dæg. and na ðeostru; Forwel fela sind þe wyllað on ðisum dagum drincan oð speowðan. and fracodlice him betwynan sacian. ac ðillice ne magon singan þone lofsang. þes is se dæg ðe drihten worhte; Him andwyrt þærrihte drihten. Ge sind þeostru. and na leoht; Gif ge willað beon se dæg þe ic worhte. lybbað þonne rihtlice. þæt ge habbon soðfæstnysse leoht on eowerum heortum. and þæt ne beo næfre ðurh leahtras acwenced; Þæt soðe leoht hælend crist ðe onlihte ealne middaneard. onlihte ure mod his godcundan leohte. and þæt ne beo næfre ðurh ðone laðan deofol adwæsced. þæt we mid leohte ures geleafan. and godum geearnungum to ðam ecum life becumon moton

