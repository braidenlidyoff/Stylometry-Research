: ÆCHom II, 37 Cited by page and line no. following ed. 11. KALENDAS OCTOBRIS. NATALE SANCTI MATHEI APOSTOLI ET EUANGELISTÆ. Se godspellere matheus þe we todæg wurðiað awrat be him sylfum hu se hælend hine geceas to his geferrædene þus cweðende; Cum transiret iesus. uidit hominem in thelonio sedentem. matheus nomine; ET RELIGUA; Þa ða se hælend ferde on sumere byrig. ða geseah he sittan sumne mannan. æt tollsetle matheus gehaten. and he cwæð to him. folga me; Matheus aras þærrihte fram his tolle. and filigde ðam hælende. and gelaðode hine þæs dæges. to his huse; Efne ða comon fela gerefan. and synfulle men. and sæton æt ðam gereorde mid þam hælende and his leorningcnihtum; Hwæt ða. þa iudeiscan sunderhalgan and boceras þæt gesawon and mid ceorunge cwædon to cristes leorningcnihtum; Hwæt la. hwi gereordað eower lareow hine mid ðisum manfullum mannum and synfullum? ða ofhyrde þæt se hælend. and cwæð; Nis nan neod þam strangum nanes læces. ac ðam ðe yfele sind gehæfde; Farað nu and leorniað hwæt ðis mæne. Ic wylle mildheortnysse. and na offrunge; Ne com ic na to clipigenne ða rihtwisan. ac ða synfullan to dædbote; We nimað þæt andgit þises godspelles ægðer ge of mathees gesetnysse ge of lucas; Matheus is ebreisc nama þæt is on leden donatus. and on englisc forgifen oððe gegodod; God hine godode. swa þæt he hine awende of tollere to apostole. and him forgeaf ða gife þæt he awrat ða forman cristes boc. and is godspellere þurh godes micclan cyste; He hine geseah sittan æt tolle. he hine geseah. na þæt an mid lichamlicere gesihðe. ac eac swilce mid incundre miltsunge. swa þæt he hine geceas to heofonlicere geðincðe. and cwæð. folga me; Folga me na þæt an on fotlicum gange. ac eac swilce on goddra ðeawa geefenlæcunge. swa swa se apostol cwæð. Se ðe cweð þæt he on criste wunige. he sceal faran swa swa crist ferde; Matheus aras and forlet his tollscire. and filigde criste. for ðan ðe he mid ungesewenlicere onbryrdnysse his mod lærde. swa swa he mid his worde. wiðutan hine clypode; Matheus þa gearcode micel gereord ðam hælende. and hine to his huse gelaðode; He gearcode him gebeorscipe on his huse. ac he gearcode him micele þancwurðran gereord on his heortan. ðurh geleafan and soðre lufe. swa swa he sylf cwæð. Ic stande æt ðære dura cnucigende. and swa hwa swa mine stemne gehyrð. and ða duru me geopenað. ic gange in to him. and mid him gereordige. and he mid me; God afandað ælces mannes heortan. and se ðe underfehð his neosunge mid godum willan se bið gereordod wiðinnan þurh gife þæs halgan gastes. and god wunað mid him gif he on godum weorcum ðurhwunað; Þa sunderhalgan and ða boceras þe beciddon þæt crist mid þam synfullum mannum hine gereordode wæron mid twyfealdum gedwylde befangene. for ðan ðe hi þæs hælendes mildheortnysse on ðam synfullum hyrwdon. and hi sylfe rihtwise tealdon; Drihten him cwæð to. ne behofiað ða halan nanes læces. ac ða untruman; He is hælend gehaten. for ðan ðe he hælð ægðer ge manna lichaman ge heora sawle. and for ði he com to mancynne þæt he wolde ða synfullan gerihtlæcan. and heora sawla gehælan; Se ðe wenð þæt he hal sy. se is unhal; Þæt is. se ðe truwað on his agenre rihtwisnysse. ne hogað he be ðam heofenlican læcedome; He cwæð. farað and leorniað hwæt þæt mæne ic wylle mildheortnysse. and na offrunge. Þis cwæð sum witega ær ðan ðe crist to men geboren wurde; Ne bið gode nan offrung ne nan lac gecweme buton mildheortnysse; Ðeah þe sum wælhreowa gode lac geoffrige. ne bið heo gode andfenge. buton he his wælhreawnysse awurpe. and mildheortnysse lufige; Þa iudeiscan wuldrodon on heora ælicum offrungum. and crist sæde þæt him wære leofre liðe heortan. and het hi for ði leornian hwæt se witega mænde mid þære clypunge; Gode is swiðe leof þæt he mancynne myltsige. and him is leofre þæt he us miltsige ðurh sumne intingan. ðonne he us for urum scyldum geniðerige. and ða mildheortnysse þe him is gecyndelic. ða he wile habban æt us swiðor þonne ure lac; He cwæð; Ne com ic na to clypigenne ða rihtwisan. ac ða synfullan to dædbote; Ða synfullan he gebigð to dædbote. and ða rihtwisan he geeacnað mid maran rihtwisnysse; Ne clypað he ða him to ðe hi sylfe rihtwise taliað. swilce swa ða sunderhalgan wæron þe mid andan ceorodon þæt he mid ðam synfullum æt; Eal mennisc wæs synfull. ac drihten gerihtwisode buton geearnungum ðurh his gife ða ða he geceas. swa swa he dide þysne godspellere. matheum. ðe we nu todæg wurðiað; He wæs bedofen on deoppre nytennysse woruldlicra gewilnunga. ac drihten hine ætbræd of ðam fenlicum adelan. to heofenlicum geðincðum. and hine gesette eallum ðeodum to godspellere; Sy him ðæs wuldor. a on ecnysse. Amen: PASSIO EIUSDEM. ðes ylca apostol and godspellere becom þurh godes sande æfter drihtnes upstige to heofenum to ethiopian þæt is ðæra Silhearwena rice. and gemette ðær twegen drymen. Zaroes. and Arfaxað. dweliende þæt folc mid heora drycræfte; Hwæt ða MATHEUS arasode heora deofles cræft. and ealle ða gehælde þe hi alefedon. and fela oðre untrume ðærtoeacan. þurh þæs hælendes naman þe hine ðider asende; An þæs cynges cnihta wæs ær afaren to hierusalem. and wearð be wege ðurh godes apostol Philippum gefullod. se underfeng þone godspellere matheum mid ealre estfulnysse and hine axian ongann; La leof sege me humeta canst ðu nu ðu eart ebreisc grecisc gereord and egyptisc. and eac ethiopisc? Matheus andwyrde. eal middaneard hæfde ane spræce ær ðan þe seo dyrstignys asprang æfter Noes flode. þæt men woldon him aræran swa heahne stypel þæt his hrof astige to heofenum. ac se ælmihtiga towearp heora anginn. swa þæt he forgeaf ælcum ðæra wyrhtena synderlic gereord. and heora nan nyste hwæt oðer gecwæð; Eft syððan þæs ælmihtigan godes sunu þa ða he wolde com to middanearde. and tæhte mid hwilcere getimbrunge we sceolon to heofonum astigan. and asende us his apostolum þone halgan gast of heofenum on fyres hiwe. se us onælde swa swa fyr deð isen. and us forgeaf ingehyd ealles wisdomes. and ealra gereorda. þyssere worulde; And to swa hwilcere leode swa we cumað we cunnon ðære gereord na medemlice. ac fulfremedlice; Æfter þyssere spræce comon ða drymen and hæfdon him mid twegen ormæte dracan. ðæra orðung acwealde þæt earme mennisc. ac se apostol matheus þa dracan geswefode. and siððan of ðam lande adræfde. swa þæt hi næfre siððan þær gesewene næron; Æfter ðisum þærrihte gewat þæs cynges sunu. and ða drymen stodon æt his forþsiðe leasetende þæt hi woldon hine eft to life aræran; Ða ða him þæs ne speow ða sædon hi ðam cyninge þæt he wære gelæht to heora godum. and sceolde beon an ðæra goda. and he wurðe wære þæt him man worhte anlicnysse and templ arærde; Þæs cynges cniht ða se ðe hæfde geinnod þone godspellere matheum æt his huse. sæde ðære cwene be him; Se cyning ða Eglippus sende his arwurðoston ðegenas to ðam apostole. and he com ða and þone æðeling Eufranon on drihtnes naman of deaðe arærde; To ðyssere dæde wearð þæs cynges heorte ablicged. and he het his leode cuman. and hi gebiddan to ðam apostole. cwæð þæt he god wære on mannes hiwe lutiende; Ða com þæs landes menigu mid leohtfætum. and mid taperum. mid store. and mid mislicum offrungum. woldon ðam godspellere swa swa gode offrian; Hwæt ða matheus hi ðisum wordum gespræc; Ne eom ic na god. ac ic eom godes ðeowa. se asende me to eow þæt ge bugon fram eowerum hæðengilde to ðam soðan scyppende. se ðe ana is god; Nimað eower gold and eower seolfor þe ge me beodað. and farað and arærað þam ælmihtigan gode tempel. and gadriað eow ðær to gehyrenne godes word; Hwæt ða sixtig ðusend manna ferdon to ðan weorce. and binnon ðritig daga þæt tempel geendodon; Matheus ða se apostol sceop ðære cyrcan naman. Resurrectio. þæt is ærist. for ðan ðe ðurh ðæs æðelinges ærist wæs se intinga þære cyrcan getimbrunge; On þære cyrcan wunode se godspellere ðreo and twentig geara. and gehadode mæssepreostas. and diaconas. and on gehwilcum burgum biscopas gesette. and fela cyrcan arærde; Se cyning eglippus wearð gefullod. and his gebedda eufenissa. and heora sunu eufranon se ðe þær aræred wæs. and his swuster effigenia. seo ðurhwunode on mægðhade. for cristes lufon; Þa twegen drymen Zaroes and Arfaxað. wurdon gescynde of ðam earde. swa hraðe swa se æþeling of deaðe aras; Langsum is to recenne. hu fela blinde se apostol onlihte. oþþe hu fela bedredan he gehælde. hu fela reoflige geclænsode. hu fela wode he gebrohte on gewitte. hu fela deade he arærde. and hu cristen se cyning wearð. and hu eawfæst seo æþele cwen. and hu estfull eal þæs cyninges folc; Ðas race we lætað for ðære langsumnysse. and we willað eow secgan þæs halgan godspelleres ðrowunge; Se cyning eglippus leofode his lif on eawfæstre drohtnunge. and on fulre ylde ferde to gode. and his broðor sunu Irtacus yfele geworht man feng to his rice; Se wolde niman his magan to wife þæs cyninges dohtor. seo ðe wæs to abbudissan gehadod. ma ðonne ofer twam hund mædenum. and behet þam apostole healf his rice gif he mihte hi gebigan to his synscipe; Þa het se apostol ðone cyning cuman to cyrcan mid his folce. and ealle ða mædenu samod; Hi ða comon swa heora gewuna wæs. and se apostol him eallum sæde. hwæt gebyrað to sinscipe. hwæt to wydewan hade. hwæt to mæghade. and hwæt to ælces mannes ðeawum þe on godes gelaðunge mid geleafan wunað; And cwæð ða æt nextan þæt gif hwa þæs cyninges bryde gewemde. þæt he wyrðe wære þæt hine man on byrnendum ligum bescufe; Þu min leofe bearn Irtace. nu ðu wast þæt effigenia ðines foregengan dohtor is þæs heofenlican cyninges bryd. and mid haligrefte gehalgod. Hu miht ðu þam ælmihtigan his bryde beniman. and ðinum sinscipe geðeodan? Irtacus ða wearð swiðe geyrsod. and ðonon swa gewat; Ða astrehte seo abbudisse effigenia hi æt þæs apostoles fotum. ætforan eallum ðam folce and cwæð; Ic bidde ðe þurh ðone god ðe ðe to apostole geceas. þæt ðu asette ðine hand ofer me. and ofer ealle ðas gehadodan mædenu. and gebletsa us þæt we magon ætberstan ðan ðe us gebysmrian wile; Matheus ða truwigende on his drihtne lede haligreft. ofer hire heafod. and ofer ealra ðæra mædena heafdu þe hire mid wæron. mid þyssere bletsunge; God ælmihtig lichamena scyppend. and sawla blawend. þu ðe nane ylde. ne nænne had ne forsihst. ac ðu eart ealra scyppend. and gelice alysend. geheald þas ðine þinena wið ælcere gewemmednysse. and gestranga hi on halgum mægnum. þæt hi mid wulderbeage eces mægðhades to ðines suna hælendes cristes clænan geðeodnysse becuman moton; Æfter þissere bletsunge and menigfealdre tihtinge. mæssode se apostol ðam folce. and hi siððan ham gewendon. ac se apostol belaf binnon ðam temple. hine gebiddende æt ðam halgan weofode; Þa sende se wælhreowa cyning Irtacus. ænne cwellere to ðam apostole. þæt he hine acwellan sceolde; Witodlice ða ða he stod on his gebedum astrehtum handum. þa ðyde se cwellere hine bæftan mid atogenum swurde. and hine swa gemartirode; Þus wearð se apostol and godspellere matheus on ðisum dæge gemartirod. and his halige sawul gewende to heofenan rice to hælende criste; Ða wearð þæt cristene folc swiðe astyred for ðæs apostoles slege. and woldon forbærnan inne þone arleasan cyning. ac ða eawfæstan mæssepreostas and diaconas hi earfoðlice gestildon; Þæt halige mæden effigenia aspende hire gold and hire seolfor. and arærde cyrcan ðam apostole to wurðmynte. and ða lafe ðearfum dælde; Ða asende se cyning Irtacus æðelborene wif to ðam mædene effigenian. þæt hi hi forspeonon to his lustum. ac ða ða hi ne mihton hire mod to ðan gebigan. þa clypode se cyning him drymen to. and wolde mid drycræfte hi to his willan geweman; Eft ða ða him þyses ne speow. ða het he ontendan eal hire botl þær heo mid hire mædenum on gebedum ðurhwunode; Hwæt þæt fyr ða barn onbutan þam botle. ac ðærrihte æteowode godes engel mid ðam apostole matheo. and cwæð to ðam mædene. Beo ðe anræde effigenia and unforht. ðis fyr sceal gecyrran to þam þe hit asende; Hwæt ða drihten arærde micelne wind. and se gelæhte ealne ðone lig. and abær hine to ðæs cyninges botle. swa þæt him ne belæfde nan ðing unforburnen. and he sylf earfoðlice þam fyre ætbærst; Him wære swa ðeah betere. þæt he forburne þonne he ætburste. for ðan ðe his ancenneda sunu sona awedde. and hine sylfne gestod seo miccle coðu þe læcas hatað elefantinus morbus. mid ðære he wæs ofset fram ðam hnolle ufan oð his fotwylmas neoðan; He geseah ða þæt hine ne mihte nan læce gehælan. and sette his swurdes ord togenes his innoðe. and feol him onuppon. þæt him ðurheode; Rihtlice swa þæt he him ætforan underfenge. æt his agenum handum. þæt þæt he don het þam halgan apostole æt his bæce; Þæt folc ða gesette effigenian broðor Ueor gehaten to cyninge. se ðe wæs ær gebletsod æt þæs apostoles handum; Se rixode on ðam cynerice. ðreo and sixtig geara. and siððan sette his anne sunu to ealdormen. and oðerne to cyninge; Þæt rice wunode siððan on soðum geleafan. oð þisne andwerdan dæg þam ælmihtigan to lofe. se ðe is ealra leoda cyning; Þær beoð gefremode fela wundra gelome. ðurh geearnunge þæs eadigan apostoles. ðurh godes mihte. mannum to frofre

