sawle soðlice gehealden. 262: Se heofonlice wisedom cwæð, þæt yrre hæfð wununge on þæs dysigen bosme, þonne he byð to rædmod, & se ealwealdende Deme demð æfre mid smyltnysse, þy we sculen mid geðylde oferswiðen þæt yrre. 265: Seo fifte mihte is Spiritalis leticia, þæt is seo gastlice blisse, þæt man on Gode blissige betwux unrotnysse þysser reðen wurlde, swa þæt we on ungelimpen to ormode ne beon, ne eft on gesælðen to swyðe ne blissigen, & gyf we forleoseð þas hlæne wurd þing, þonne scule we wyten þæt ure wunung nis na her, ac is on heofone, gyf we hopegeð to Gode. 270: Þider we sculen efstan of þysser earfoðnysse mid gastlicre blisse, þonne byð seo unrotnysse mid eallen oferswiðed mid uren geðylde. 272: Seo sixte mihte is Instantia boni operis, þæt is anrædnysse godes weorcas. 273: Gyf we byð anræde on uren gode weorcan, þonne muge we oferswiðen þa asolcannysse, swa for þan þe hit byð langsum bisemær, gyf ure lif byð unnytt here. 275: Seo seofoðe mihte is seo soðe lufe to Gode, þæt we on gode weorcan Godes lufe cepen, na ideles gelpes þe him is andsæte. 277: Ac uten don ælmesse swa swa he us tæhte, Gode to lofe, na us to hlysan, þæt God sy geherod on uren gode weorcan, & se idele gelp us beo æfre unwurð. 280: Seo ehteðe mihte is seo soðe eadmodnysse, gea to Gode gea to mannen, mid modes hlutternysse, for þan se þe byð wis, ne byð he næfre modig. 282: On hwan mæig se man modegien þeh he wylle, ne mæig he on geðingðen, for þan þe feala synd geðungenre. 284: Ne mæig he on his æhte, for þan þe he his ændedæig nat, ne on nane þingan he ne mæig modegigen gyf he wis byð. 285: Nu ge habbeð geherd hwu þas halge mægn oferswiðeð þa lehtres, þe deofol besawð on us, & gyf we nylleð heo oferswiðen, heo besænceð us on helle. 288: We mugen þurh Godes fylst þa feondlice lehtres mid gecampe oferwinnen gyf we chenlice fihteð, & habbeð us on ænde þone ece wurðment a mid Gode sylfen gyf we swincað nu her. : ÆSpir Cited by line no. assigned by DOE, following lineation of ed. 2: Isaias se witega awrat on his witegunge be ðam halgan gaste and be his seofonfealdum gifum. 3: Þa seofonfealdan gifa synd þus gehatene: sapientia on leden, þæt is wisdom on englisc; intellectus on leden, þæt is andgit on englisc; consilium on leden, þæt is ræd on englisc; fortitudo on leden and modes strengð on englisc; scientia on leden and god ingehyd on englisc; pietas on leden and arfæstnyss on englisc; timor domini on leden, godes ege on englisc. 9: Þas seofonfealdan gifa soðlice wunodon on urum hælende Criste eall be fullum þingum æfter þære menniscnysse swiðe mihtiglice, and se halga gast hy todælþ dæghwamlice git godes halgum mannum be ðam, þe him gewurð, ælcum be his mæðe and his modes geornfulnysse. 14: Se man hæfð wisdom, þe wislice leofað; and se hæfð andgit, þe hit awent to gode and to his drihtnes willan mid godum weorcum symble. 15: And se hæfð godne ræd, þe him gerædað æfre, hwæt him to donne sy and hwæt to forlætenne. 17: And se hæfð modes strengðe, þe micel mæg forberan and on eallum earfoðnyssum æfre bið geðyldig and eft on godum gelimpum ne forlæt his anrædnysse. 21: And se hæfð god ingehyd, þe godnysse lufað and bið betera wiðinnan, þonne he wiðutan bið gesewen, and can him gescead betwux soð and leas. 24: Se hæfð arfæstnysse, þe arfæst bið him sylf and mæðe cann on mannum on his modes godnysse, ge on his gelicum ge on læssum mannum, and nele forseon ne gescyndan oðerne. 27: Godes ege is seo seofoðe þissa gastlicra gifa, and seo gifu is anginn ealles wisdomes, and se ðe godes ege hæfð, ne forlet he nan þing. 29: Se man, þe bið bedæled eallum þissum gifum, nis he na godes mann ne to gode ne belimpð, butan he get geearnige godes gife æt him. 32: Nu hæfð se yfela gast and se ungesewenlica feond seofonfealde ungifa wiðerræde þissum gifum, þa he dæleð his mannum, þe him gehyrsumiað and godes gifa ne gymað ne godes ege nabbað. 36: Þa yfelan ungifa þæs arleasan deofles syndon þus gehatene on ledenspræce; insipientia, þæt is dysig oððe dwæsnyss; stultitia, þæt is stuntnys; inprouidentia, þæt is receleasnyss butan foresceawunge; ignauia, þæt is abroðennyss oððe nahtnyss; ignorantia, þæt is nytenyss; impietas, þæt is arleasnyss; temeritas, þæt is dyslic dyrstignyss. 42: Ælc wisdom is of gode, forðam þe god sylf is wisdom, and ælc man bið eadig, þe hæfð þone wisdom, gif he his agen lif gelogað mid wisdome. 44: Se wisdom is halig, þæs halgan gastes gifu, and se deofol forgifð þærtogeanes dysig, þæt he wisdomes ne gyme ne wislice ne libbe, and gyt þæt forcuþre is, þæt he telle hine wisne, and bið swa gehiwod, swylce he wis sy. 48: Ongean þam andgyte se deofol forgifð stuntnysse, and eac þæt he hiwige, swylce he andgitful sy. 50: Ongean þam wislican ræde se wiðerræda deofol sylð receleasnysse his underþeoddum and eac, þæt he hiwige, swylce he rædfæst sy. 53: Ongean þæs modes strengðe se manfulla deofol forgifð abroðennysse, þæt se man abreoðe on ælcere neode nahtlice æfre, and eac þæt he hiwige hine sylfne mihtigne. 56: Ongean þam ingehyde se hetela deofol syleð nytennysse nahtlicum mannum, and eac þæt hy hiwigon, þæt hy ingehyd habban. 58: Ongean þære arfæstnysse he sylð arleasnysse, þæt he ne arige ne eac ne mæðige his underþeoddum ne his gelicum, and eac þæt he hiwige, swylce he arfæst sy. 61: Ongean godes ege se gramlica deofol syleð dyrstignysse mid dwæslicum gebærum receleasum mannum mid modes unstæððignysse, and eac þæt hy hiwion, swylce hy habban godes ege. 64: Be ðisum þeawum man mæg þæne man tocnawan, hwæðer him godes gast on wunige oððe þæs gramlican deofles

