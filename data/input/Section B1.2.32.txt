Sy him wuldor and lof. on ealra worulda woruld. AMEN: : ÆCHom II, 29 Cited by page and line no. following ed. DOMINICA 8. POST PENTECOSTEN. Cum multa turba esset cum iesu nec haberent quod manducarent. ET RELIQUA; Marcus se gospellere cwæð on ðisum dægðerlicum godspelle. þæt on sumere tide wæs micel menigu mid þam hælende on anum westene meteleas; Þa clypode se hælend his leorningcnihtas him to. and cwæð; Me ofhreowð þissere menigu.for ðan þe hi nu for ðrim dagum her min andbidodon. and nabbað hwæt hi etað; And gif ic hi forlæte fæstende ham gecyrran. þonne ateoriað hi be wege. for ðan þe hi sume sindon feorran cumene; Ða andwyrdan his leorningcnihtas; Hwa mæg æfre on ðisum westene þas micclan menigu mid hlafum gefyllan? He befran hi. Hwæt hæbbe ge hlafa? Hi sædon. Seofan; Þa het se hælend þa menigu sittan. and genam ða seofan hlafas. Bletsode. Tobræc. Sealde his leorningcnihtum. and het beran þam folce; Hi hæfdon eac ane feawa fixa. þa he bletsode. and het todælan; Hi gereordodon hi ða. and wurdon gefyllede. and man gegadorode of ðære lafe. seofan spyrtan fulle; Ðær wæron soðlice feower ðusend manna æt ðam gereorde. buton wifum and cildum; On oðre stowe we rædað þæt se hælend gereordode mid fif berenum hlafum. and mid twam fixum fif ðusend manna. and ðær wæron to lafe ðæra crumena twelf wylian fulle; Æt ðisum gereorde wæron seofon hlafas. and feawa fixa; Her wæron gereordode feower ðusend manna. and seofan spyrtan afyllede mid þam bricum; On ðam ærran gereorde wæs getacnod seo dihle lar þe stod on fif Moyses bocum. þurh ðam fif berenum hlafum. þe ða menigu gereordodon; Þæra fif boca andgit geopenode se ælmihtiga lareow crist his leorningmannum. and hi siððan oðrum. oð þæt hit to us becom; Soðlice on ðisum gereorde wæs getacnod seo soðfæstnyss and seo gifu. ðe ðurh crist gefremod wearð. on ðære niwan gecyðnysse; Drihten cwæð; Me ofhreowð þyssere menigu. for ðan ðe hi nu for ðrim dagum her min andbidodon. and hi nabbað hwæt hi etað; Ðurh his soðan menniscnysse him ofhreow ðæs folces meteleast. and þurh his ælmihtigan godcundnysse he hi eaðelice gereordode; Þæt folc anbidode ðry dagas mid ðam hælende for hælðe heora untrumra. and nu dæghwomlice godes gecorenan mid geleafan þære halgan ðrynnysse anbidiað. biddende heora sawla hælðe. and heora freonda. and awendað heora geðohtas. and word. and weorc to gode; He cwæð gif ic hi forlæte fæstende ham gecyrran. þonne ateoriað hi be wege; Drihten nolde forlætan ða menigu fæstende him fram gecyrran. ðy læs ðe hi be wege gewæhte ateorodon. for ðan ðe he fett ða ðe ðurh dædbote him to bugað. mid bigleofan þære halgan lare; Gif he hi forlæt buton ðam godspellican fodan on heora andgite. þonne ateoriað hi be wege ðises andwerdan lifes; Sume hi comon feorran; Sume men sindon on godes gelaðunge ðe on lytlum ðingum wið god agylton. and siððan mid soðre dædbote to gode gecyrdon. þyllice ne comon na feorran. for ðan ðe hi ðurh heora unscæððignysse him gehende wæron; Sume sindon þe æfter fyrnlicum leahtrum. sume æfter facne and æfter leasgewitnysse. sume æfter stale. sume æfter reaflace. sume æfter manslihte. to soðre dædbote gecyrrað. and to ðam wynsuman geoce godes þeowdomes. þas ðyllice cumað feorran. for ðan ðe swa hi swiðor dwelodon on ðwyrlicum dædum. swa hi swiðor fram ðam ælmihtigan gode fyrr gewiton; Him bið swa ðeah foda forgifen. for ðan þe ðam gecyrredum synfullan bið gegearcod mete ðære halgan lare. þæt hi geedniwian magon on gode ða mægenu. þe hi on leahtrum forluron; Eac ða ðe of iudeiscum folce on crist gelyfdon. comon him nean to. for ðan ðe hi wæron be him gelærede. þurh ða ealdan .æ. and ðæra witegena cwydum; Þa soðlice ðe gelyfdon on crist of hæðenum folce. ða comon him feorran to. for ðan ðe hi næron ðurh nanre boclicere lare be his geleafan gemanode; Ðas seofon hlafas æt þisum gereorde sind gesette on geryne ðære niwan gecyðnysse. for ðære seofonfealdan gife þæs halgan gastes. þe godes gecorenum bið onwrigen. and forgifen; Þa seofonfealdan gife we sædon eow hwilon ær. and gyt wyllað; An is se halga gast þe sylð gecorenum mannum ða seofonfealdan gife. þæt is wisdom. and andgit. ræd. and strengð. ingehyd. and arfæstnys. godes ege is seo seofoðe; Se ðe þissera gifa orhlyte eallunge bið. næfð he gemanan mid godes gecorenum; Æt ðam ærran gereorde sæt seo menigu uppon ðam gærse. and on ðisum gereorde nis þæs gærses nan gemynd. ac crist hi het sittan uppon þære eorðan. for ðan ðe us is beboden ðurh gewrite ðære ealdan .æ. ofsittan and fortredan ða gewilnigendlican lustas. and on ðære niwan gecyðnysse us is beboden þæt we sceolon forlætan þas eorðan. and ða hwilwendlican æhta. gif we willað fulfremede beon; Þis is swa ðeah feawra manna dæd. þæt hi ealle eorðlice ðing sæmninga forlætan magon; Se ðe eallunge ða eorðlican gestreon forlætan ne mæg. forlæte hi swa ðeah mid his geðance swa þæt he ne besette his hiht on ðam ateorigendlicum spedum. ac on ðam ælmihtigan drihtne. and fremige hafenleasum mid his hæfene; We rædað on cristes bec. þæt sum welig mann com to ðan hælende. and feoll to his fotum ðus cweðende; Eala ðu goda lareow. hwæt sceal ic don. þæt ic hæbbe þæt ece lif; Drihten him andwyrde; Gif ðu wylt becuman to ðan ecan life. heald þas bebodu. ne ofslih ðu mann. ne unrihthæm ðu. ne stala ðu. ne beo ðu leas gewita. arwurða þinne fæder. and ðine modor. and lufa ðinne nextan. swa swa ðe sylfne; Ða andwyrde se rica and cwæð; Ealle ðas ðing ic heold symle. fram minum geogoðhade; Him andwyrde eft se hælend. and cwæð; Anes ðinges ðe is wana. far nu and beceapa wið feo ealle ðine æhta. and dæl ðearfum. and þu hæfst ðonne þinne goldhord on heofenan rice. and cum. and filig me; Þis is swa we ær cwædon feawra manna dæd. and swa ðeah fulfremeda; Drihten ðancode ær ðan ðe he ða hlafas tobræce. swuteligende hu micclum he blissað for mancynnes hælu. and us mid ðan tihte þæt we sceolon him ðancian. swa oft swa we urne lichaman mid eorðlicum bigleofan. oððe ure sawle mid halwendre lare gereordiað; Se hælend ða tobræc ða hlafas. and sealde his leornerum. þæt hi hit ðam folce dælan scoldon. for ðan ðe he ða gastlican lare him forgeaf. þæt hi hi dældon eallum geleaffullum ðeodum; Be ðam gedale cwæð sum witega. oðrum andgite; Paruuli petierunt panem. nec erat qui frangeret eis; Þæt is on urum gereorde. ða lytlan cild bædon him hlafes. ac þær næs nan mann. ðe þone hlaf him betwynan tobræce; Þæt is. þa ungelæredan sohton ðone bigleofan godes wordes. ac hi næfdon ðone lareow. ðe him cuðe þa digelan lare geopenian. and hi to soðfæstnysse wege geweman; Hlaf is ðæs lichaman bigleofa. and lar is ðære sawle foda; Þa fixas on ðisum gereorde. getacnodon ða lareowas ðe ða larlican bec awriton. be dihte þæs halgan gastes; Þæt folc æt. and hi wurdon ealle gefyllede; Ða gereordiað of drihtnes hlafum. and beoð gefyllede. þa ðe his lare gehyrað. and ðurh ða hi sylfe gerihtlæcað. for ðan þe seo lar bið on ydel gehyred. buton heo beo to weorcum awend; Þeah ðe þe man bere mete toforan. hwonlice ðe fremað þæt ðu hine geseo. buton ðu his onbirige; Swa eac ðe ne fremað þeah ðe ðu þa halgan lare gehyre. buton ðu hi to godum weorcum awende; Of ðære lafe wæron gefyllede seofan spyrtan; Þa seofan spyrtan habbað þa ylcan getacnunge. þe ða seofon hlafas hæfdon; Spyrte bið swa swa ge sylfe witon of rixum gebroden. oððe of palmtwygum; Rixe weaxst gewunelice on wæterigum stowum. and se palm is sigebeacen. and godes gecorenum gedafenað þæt hi heora heortan wyrtruman on ðam liflicum wylle þæt is god gelogian. þy læs ðe hi forsearian fram his ecan lufe. and hi sceolon mid sige þæs gastlican gecampes to him eft gecyrron. þe hi to ðam gefeohte ær asende; Se ðe wile campian ongean ðam reðan deofle mid fæstum geleafan. and gastlicum wæpnum. he begyt sige ðurh godes fylste. and se ðe feohtan ne dear mid godes gewæpnunge ongean ðone ungesewenlican feond. he bið þonne mid ðam deofellicum bendum gewyld. and to tintregum gelædd; Þær wæron gereordode feower þusend manna; Mid ðan feowerfealdum getele wæs getacnod. seo feowerfealde cristes boc. þe ða geleaffullan þurh hire lare dæghwomlice gereordað; Mine gebroðra ne ðince eow to hefigtyme. þæt ge ðas godspellican lare gehyron

