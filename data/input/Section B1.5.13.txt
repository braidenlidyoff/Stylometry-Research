þæt is se man þe hine sylfne & his weorc on Criste gefæsðnað, his weorc þurhwunað a to worulde, & beoð him sylfum ecelice gehealdene. 284: Ealswa se man þe his hiht & his geornfulnysse on þisse worulde gitsunge beset, his geswinc him losað, & his hus bið towend, & he hæfð þone hearm endeleaslice. 288: Gif we soðlice Cristene beoð, þonne ne sceal us nan woruldgestreon beon swa inmede swa ures drihtnes lufu, forþan þe he is to lufigenne ofer ealle þing, se þe leofað & rixað on ealra worulda woruld AMEN. : ÆHex Cited by line no. following ed. 1: Exameron Anglice On sumum oðrum spelle we sædon hwilon ær hu se ælmihtiga God ealle ðing gesceop binnon syx dagum and seofon nihtum. 4: Ac hit is swa menigfeald and swa mycel on andgite ðæt we ne mihton secgan swa swiðe embe ðæt swa swa we woldon on ðan ærran cwyde. 7: Ne we gyt ne magon swa micclum eow secgan on ðam deopan andgite swa swa hit gadafenlic wære. 9: We wyllað ðeah eow secgan sum ðing deoplicor be Godes weorcum on ðysum soðum gewrite ðæt ge wislicor magon witan eowerne Scyppend mid soðum geleafan and eow sylfe oncnawan. 13: Næs nan man on life on ðyssere langsuman worulde, ðe ðas lare cuðe cyðan ænigum menn ærðamðe se ælmihtiga God, se ðe ana is Scyppend, hi gecydde Moyse on ðam munte Sinai. 17: And hine ðær lærde embe ðas deopan lare feowertig daga onan. 18: And he ætes ne gymde on eallum ðam fyrste, ac hine afedde God. 20: And he underfeng ða of Godes sylfes dihte ealle ða deopnyssa, ðe he on fif bocum syððan afæstnode. 23: Ða bec synd gehatene seo ealde gecyðnyss and seo ealde æ, ðæt is open lagu, ðe God gesette Israhela folce ærðanðe Crist come to ðyssere weorulde on menniscnysse acenned. 27: And he cydde him sylf ðæt gastlice andgit ðære ealdan gesetnysse his leorningcnihtum oð ðæt hit becom to us. 30: Ðæra fif boca angin is ðysum wordum ongunnen: In principio creauit Deus celum et terram; ðæt is on Englisc: God ælmihtig gesceop ærest on anginne heofonan and eorðan. 34: Her ge magon gehyran ðæt heofone næs na ær ærðamðe se ælmihtiga wyrhta hi geworhte on anginne and ealne middaneard on his mycclum cræfte. 37: Ac he sylf wæs æfre unbegunnen scyppend se ðe swa mihtiglice gemacode swylcne cræft. 39: Full dysig byð se mann, and ðurh deofol beswicen, se ðe nele gelyfan ðæt se lifigenda God æfre wære wunigende ærðamðe he worhte gesceafta. 42: Ac he geswutelode his mihta ðurh ða gesceafta, and wolde ðæt ða gesceafta gesawon his mærða. 44: And hine wurðodon a on wuldre mid him ða ðe andgyt habbað, ðæt syndon englas and menn. 47: On anginne gesceop se ælmihtiga fæder ðysne middaneard, swa swa Moyses awrat, and ðæt angin is ðæs ælmihtigan Godes sunu on gastlicum andgite, swa swa ðæt godspell us segð: Ego principium qui et loquor uobis, ðis cwæð se Hælend on his halgan godspelle: Ic sylf eom angin ðe eow to sprece. 54: He sylf is soð anginn of ðam soðan anginne, and he is soð wisdom of ðam wisan Fæder, and seo mycele miht ðe he mid geworhte ða wundorlican gesceaftu. 57: And he hi ealle geliffæste on ðam life ðe hi habbað ðurh ðone Halgan Gast ðe gæð of ðam Fæder and of ðam Suna, forðamðe he soðlice is heora begra lufu him bam gemæne, ælmihtig God, anes gecyndes and anre mægenðrymnysse on anre godcundnysse. 64: Ðis is mycel eow mannum on mode to asmeagenne, and nan man ne mæg on ðysum middanearde fullfremedlice secgan embe ðone soðan God. 67: Ge sceolon gehyran ðeah sum ðing be him, ðæt ge on geleafleaste eower lif ne adreogan gif ge nan andgit embe ðæt ne cunnon, and gif ge naht ne gehyrað embe ðone heofonlican God, se ðe on ðrim hadum soðlice æfre rixað on anre godcundnysse, an ælmihtig scyppend. 73: Mycel is se fæder and mycel is his Wisdom, and mycel is heora Lufu. 74: Loca ðu nu georne ðæt ðu swa swyðe ne dwelige ðæt ðu gedon wylle ðone Sunu læssan ðonne his leofa Fæder is, oððe heora begra Lufu be ðinum lytlan andgite unmihtigran gemacian wylle, ac ðu ne miht swa ðeah ðeah ðu swa micclum dwelige, gedon ðæt heora ænig unmihtigre beo ðonne ælmihtig God. 81: Eall seo ealde gesetnyss ðe we ær embe spræcon and se Hælend sylf on his halgan godspelle cyðað ða halgan ðrynnysse on soðre annysse, ænne ælmihtigne God, æfre unbegunnenne, se ðe næfre ne geendað. 85: And hu wylt ðu nu furðor embe ðis smeagian, ðonne ðu sylf ne canst embe ðe sylfne soðlice smeagian? 88: Sege me nu soðlice miht ðu geseon ðinne hrycg oððe ðinne henccan ðeah ðu locige underbæc oððe ðine agene sawle, hu heo gesceapen is? 91: Ðu scealt gelyfan on ðone lifigendan God, and na ofer ðine mæðe motian be him, ðe læste ðu dwelige swa swa to feala dydon ðe ofer heora andgit embe ðæt smeadon butan geleafan and forði losodon. 96: On ðam forman dæge ure Drihten gesceop seofonfealde weorc, ðæt wæron ealle englas and ðæs leohtes angin and ðæt antimber ðe he of gesceop syððan gesceafta, ða upplican heofenan and ða nyðerlican eorðan, ealle wæterscypas and ða widgillan sæ, and ðæt upplice lyft, eall on anum dæge. 103: Ða englas he geworhte on wundorlicre fægernysse and on mycelre strencðe, manega ðusenda, ealle lichamlease lybbende on gaste. 106: Be ðam we sædon hwilon ær swutelicor on gewrite. 107: Næs na God butan leohte ða ða he ðæt leoht gesceop: he is him sylf leoht ðe onliht ealle ðing, ac he gesceop ðæs dæges leoht and hit syððan geeacnode mid ðam scinendum tunglum swa swa her æfter segð. 111: Dæges leoht he gesceop and todræfde ða ðeostru ðæt ða gesceaftu gesewenlice wurdon ðurh ðæs dæges lihtinge on lenctenlicre tide; forðanðe he on lenctentid, swa swa lareowas secgað, gesceop ðone forman dæg ðyssere worulde, ðæt is on gerimcræfte XV kalendas aprilis, and syððan ða gesceafta swa swa we secgað her. 118: Ða upplican heofonas ða englas on wuniað, he geworhte eac ða on ðam ylcan dæge. 120: Be ðam we singað on sumum sealme ðus: Opera mannum tuarum sunt celi; ðinra handa geweorc syndon heofonas, Drihten. 123: Eft on oðrum sealme sang se ylca witega: Ipse dixit et facta sunt, ipse mandauit et creata sunt: He sylf hit gecwæð and hi wurdon geworhte, he sylf hit bebead and hi wurdon gesceapene. 127: Ðæt wæter and seo eorðe wæron gemengede oð ðone ðriddan dæg: ða todyde hi God, swa swa her æfter segð on ðyssere gesetnysse. 130: Ðæt lyft he gesceop to ures lifes strangunge, ðurh ðæt we orðiað and eac ða nytenu. 132: And ure fnæst ateorað gif we ateon ne magon mid urum orðe into us ðæt lyft and eft ut ablawan ða hwile ðe we beoð cuce. 135: Ðæt lyft is swa heah swa swa ða heofonlican wolcnu and eac eal swa brad swa swa ðære eorðan bradnyss. 137: On ðære fleoð fugelas ac heora fiðera ne mihton na hwider hi aberan gif hi ne abære seo lyft. 139: Secunda die fecit Deus firmamentum: On ðam oðrum dæge ure Drihten geworhte ðone firmamentum ðe men hatað rodor, se belycð on his bosme ealle eorðan bradnysse and binnan him is gelogod eal ðes middaneard, and he æfre gæð abutan swa swa yrnende hweowol, and he næfre ne stent stille on anum, and on anre wendinge ða hwile he æne betyrnð gað witodlice forð feower and twentig tida, ðæt is ðonne ealles an dæg and an niht. 149: Ðone rodor God gehet heofon. 150: He is wundorlice healic and wid on ymbhwyrfte: se gæð under ðas eorðan eal swa deop swa bufan, ðeah ðe ða ungelæredan menn ðæs gelyfan ne cunnon. 153: And God ða todælde ðurh his drihtenlican mihte ða nyðerlican wæteru ðe wæron under ðam rodere fram ðam upplicum wæterum ðe wæron bufan ðam rodore. 156: Be ðam upplicum wæterum awrat se witega ðus: Laudate eum celi celorum et aque que super celos sunt laudent nomen domini: Heriað hine heofonas ðæra heofona heofonas, and eac ða wæteru ðe bufan heofonas synd herian hi Godes naman; ðus segð ðæt halige gewrit. 162: Ne heriað ða wæteru mid nanum wordum God, ac ðurh ða gesceaftu ðe he gesceop wundorlice his miht is geswutelod and he byð swa geherod. 165: On ðam ðriddan dæge ure Drihten gegaderode ða sælican yða fram ðære eorðan bradnysse. 167: Seo eorðe wæs æt fruman eall ungesewenlic, forðamðe heo eall wæs mid yðum oferðeht, ac God hi asyndrode fram ðam sælicum yðum on hyre agenne stede, swa swa heo stent oð ðis. 171: Heo ne lið on nanum ðinge ac on lofte heo stynt ðurh ðæs anes mihte ðe ealle ðing gesceop. 173: And he ealle ðing gehylt butan geswince forðanðe his nama is omnipotens Deus; ðæt is on Englis: ælmihtig God. 176: His willa is weorc and he werig ne byð, and his mycele miht ne mæg nahwar swincan, swa swa se witega awrat be him cweðende: Quia in manu eius sunt omnes fines terræ; Forðanðe on his handa syndon ealle ðære eorðan gemæru. 181: Ða sæ he gelogode swa swa heo lið git wiðinnan ðe eorðan on hyre ymbhwyrfte and ðeah ðe heo brad sy and gebyged gehu and wundorlice deop, heo wunað eall swa ðeah on ðære eorðan bosme binnan hyre gemærum. 186: God sylf geseah ða ðæt hit god wæs swa and het ða eorðan ardlice spryttan growende gærs and ða grenan wyrta mid heora agenum sæde to menigfealdum læcecræfte. 190: And ða wyrta sona wynsumlice greowon mid menigfealdum blostmum mislice gebleode. 192: God het hi eac spryttan ðurh his godcundan mihte menigfealde treowcynn mid heora wæstmum mannum to ofætan and to oðrum neodum. 195: And seo eorðe sona, swa swa hyre God bebead, stod mid holtum agrowen and mid healicum cederbeamum and mid manegum wudum on hyre widgilnysse, mid æppelbærum treowum and mid orcgeardum and mid ælcum treowcynne mid heora agenum wæstmum. 200: On ðam feorðan dæge ure Drihten gecwæð: Gewurðan nu leoht, ðæt synd ða leohtan steorran on ðam heofonlican rodore, ðæt hi todælan magon dæg fram nihte and hi beon to tacne and tida gewyrcon dagum and gearum, and scinon on ðam rodore and onlihton ða eorðan. 206: God geworhte ða sona twa scinende leoht, mycele and mære, monan and sunnan, ða sunnan on merigen to ðæs dæges lihtinge, ðone monan on æfen mannum to lihtinge on nihtlicere tide mid getacnungum. 211: And ealle steorran he eac ða geworhte and he hi gefæstnode on ðam fæstan rodore ðæt hi ða eorða onlihton mid heora mænigfealdum leoman, and ðæs dæges gymdon and eac ðære nihte, and ðæt leoht todældon and ða ðeostru on twa. 216: Næron nane tida on ðam gearlican getæle ærðamðe se ælmihtiga Scyppend gesceop ða tunglan to gearlicum tidum on manegum getacnungum on lenctenlicere emnihte swa swa lareowas secgað, on gerimcræfte XII kl Aprilis. 221: And ne beoð næfre eastron ær se dæg cume ðæt ðæt leoht hæbbe ða ðeostru oferswiðed, ðæt is ðæt se dæg beo lengra ðonne seo niht. 224: Be ðam oðrum tidum cwyð ðeos ylce boc, swa swa God sæde him sylf to Noe: Sædtima and hærfæst, sumor and winter, cyle and hætu, dæg and niht ne geswicað næfre. 229: Ne standað na ealle steorran on ðam steapan rodere ac hi sume habbað synderlicne gang beneoðan ðam rodere mislice geendebyrde, and ða ðe on ðam rodere standað tyrnað æfre abutan mid ðam bradan rodere on ymbhwyrfte ðære eorðan, and heora nan ne fylð of ðam fæstan rodere ða hwile ðe ðeos woruld wunað swa gehal. 236: Eall swa gæð seo sunne and soðlice se mona abutan ðas eorðan mid bradum ymbhwyrfte eall swa feorr beneoðan swa swa hi bufan us gað. 239: On ðam fiftan dæge ure Drihten gesceop of wætere anum ealle fixas on sæ and on eauum and eall ðæt on him crypð and ða mycelan hwalas on heora cynrynum and eac eall fugolcynn eall swa of wætere, and forgeaf ðam fugelum flyht geond ðas lyft, and ðam fixum sund on ðam flowendum yðum. 246: God hi gebletsode ða ðus cweðende to ðam fixum: Weaxað and beoð gemenigfylde and gefyllað ða sæ and eac ða fugelas beon gemenigfylde bufan ðære eorðan; and hit gewearð ða swa. 250: Ða fugelas soðlice ðe on flodum wuniað syndon flaxfote be Godes foresceawunge, ðæt hi swimman magon and secan him fodan. 253: Sume beoð langsweorede, swa swa swanas and ylfettan, ðæt hi aræcan him magon mete be ðam grunde, and ða ðe be flæsce lybbað syndon clyferfete and scearpe gebilode ðæt hi bitan magon on sceortum swuran and swyftran on flihte ðæt hi gelimplice beon to heora lifes tilungum. 260: Nis na eall fugolcynn on Engla ðeode, ne on nanum earde ne byð naht eaðe eall fugolcynn, forðanðe hi feala syndon, mycele on wæstme and mislice fleoð, swa swa us bec secgað swutollice be ðam. 265: On ðam syxtan dæge ure Drihten gecwæð: Acenne seo eorðe nu cuce nytenu on heora cynryne and ða creopendan wyrmas and eall deorcynn on heora cynrynum. 269: Hwæt ða God geworhte ðurh his wunderlican mihte eall nytencynn on heora cynrynum and ða wildan deor, ðe on wudum eardiað, eall ðæt fiðerfote byð of ðære foresædan eorðan, and eall wyrmcynn, ða ðe creopende beoð, and ða reðan leon, ðe her on lande ne beoð, and ða swiftan tigres and ða syllican pardes, and ða egeslican beran and ða ormætan ylpas, ða ðe on Engla ðeode acennede ne beoð, and feala oðre cynn ðe ge ealle ne cunnon. 279: Ða beoð langswyrede ðe lybbað be gærse, swa swa olfend and assa, hors and hryðeru, headeor and rahdeor, and gehwylce oðre: and ælc byð gelimplic to his lifes tilunge. 284: Wulfas and leon and witodlice beran habbað strangne swuran and sceortran be dæle and maran tuxas to heora metes tilunge. 287: Forðamðe hi lybbað heora lif be reaflace, swa swa gehwylce oðre deor ðe deriað ðam oðrum. 289: Ða ylpas beoð swa mycele swylce oðre muntas and hi magon lybban ðreo hund geara and man mæg hi wenian to wige mid cræfte swa ðæt menn wyrcað wighus him on uppan and of ðam feohtað on heora fyrdinge. 295: Ðonne flihð ælc hors afæred ðurh ða ylpas, and gif him hwa wiðstent he byð sona oftreden. 297: Ac we nellað na swiðor nu embe ðis sprecan. 298: On ðam ylcan dæge ure Drihten wolde mannan gewyrcan of ðære ylcan eorðan, forðamðe on ðysum fyrste afeoll se deofol of ðære healican heofonan mid his gegadum for his uppafednysse into helle wite. 302: Ure Drihten cwæð be him on his halgan godspelle: In ueritate non stetit quia ueritas non est in eo; He ne wunode na on soðfæstnysse forðamðe seo soðfæstnyss nis nateshwon on him. 306: God hine geworhte wundorlicne and fægerne; ða sceolde he, gif he wolde, wurðian his Scyppend mid micelre eadmodnysse, ðe hine swa mærne gesceop. 309: Ac he ne dyde na swa ac mid dyrstire modignysse cwæð ðæt he wolde wyrcan his cynesetl bufan Godes tunglum ofer ðæra wolcna heannysse on ðam norðdæle and beon Gode gelic. 313: Ða forlet he ðone ælmihtigan, ðe is eall soðfæstnyss, and nolde habban his hlafordscipe ac wolde beon him sylf on his sylfes anwealde. 317: Ða næfde he nane fæstnunge ac feoll sona adun mid eallum ðam englum ðe æt his ræde wæron; and hi wurdon awende to awyrigedum deoflum. 320: Be ðam cwæð se Hælend her on ðysum life: Ic geseah ðone sceoccan swa swa scinende liget feallende adun dreorig of heofonum; forðamðe ahreas ungerydelice. 324: Ða wolde God wyrcan ðurh his wundorlican mihte mannan of eorðan, ðe mid eadmodnisse sceolde geearnian ðone ylcan stede on ðæra engla geferrædene ðe se deofol forworhte mid his dyrstignysse. 329: And God sylf cwæð ða swa swa us segð ðeos boc: Faciamus hominem ad imaginem nostram et reliqua; ðæt is on Englisre spræce: Uton gewyrcan mannan to ure anlicnysse and to ure gelicnysse, ðæt he anweald hæbbe ofer eallum fixum and ofer fugolcynne and ofer wildeorum and ofer eallum gesceafte. 336: Her ge magon gehyran ða Halgan ðrynnysse and soðe annysse anre godcundnysse. 338: Uton wyrcan mannan, ðær is seo Halige ðrynnyss; to ure anlicnysse, ðær is seo annyss: to anre anlicnysse, na to ðrim anlicnyssum. 341: On ðæs mannes sawle is Godes anlicnyss, forðam is se mann selra ðonne ða sawulleasan nytenu ðe nan andgit nabbað embe heora agenne Scyppend. 344: God ða geworhte of ðære eorðan lame mid his halgum handum mannan to his anlicnysse, and ableow on his ansyne liflicne blæd, and he wearð man geworht on lybbendre sawle. 348: God sylf ða syððan gesceop him naman Adam, and of his anum ribbe worhte him gemacan: hyre nama wæs Eua, ure ealra modor. 351: And God hi ða gebletsode mid ðyssere bletsunge: Wexað and beoð gemenigfylde and gefyllað ða eorðan and habbað eow anweald ofer ða eorðan, and ofer sæfyxum and ofer ðam fleogendum fugelum, and ofer eallum ðam nytenum ðe styriað ofer eorðan. 356: God gesceawode ða ealle his weorc and hi wæron swyðe gode, and se syxta dæg wearð swa geendod. 358: And God ða gefylde on ðam seofoðan dæge his weorc ðe he worhte on wunderlicum dihte, and hine ða gereste and ðone dæg gebletsode, forðanðe he on ðam seofoðan dæge geswac his weorces. 362: Næs he na werig, ðeah ðe hit swa awriten sy, ne he mid ealle ne geswac ða gesceafta to geedniwigenne, ac he geswac ðæs dihtes ðæs deoplican cræftes swa ðæt he selcuðe syððan scyppan nolde ac ða ylcan geedniwian oð ende ðysse worulde, swa swa ure Hælend on his halgan godspelle gecwæð: Pater meus usque modo operatur et ego operor, ðæt is on Englisc, Min Fæder wyrcð git oð ðisne andweardan dæg and ic eac wyrce. 371: Ælce geare byð orf acenned and mennisce menn to mannum acennede ða ðe God gewyrcð swa swa he geworhte ða ærran, and he ne scypð nane sawle buton ðam cildum anum. 375: And ealle nytenu nabbað nane sawle. 376: Sume menn wendon ðæt ðeos woruld wære æfre buton ælcum anginne eall swa heo nu is, heofen and eorðe and eall gesceafta. 379: Ac we secgað to soðan ðæt God sylf hi gesceop, and næron nane gesceafta gif hi gesceapene næron, ne hi ne gewurdon ðurh hi sylfe ac hi geworhte God. 382: Ælc ðing hæfð anginn and ordfruman ðurh God, buton se ana Scyppend ðe ealle ðing gesceop; se næfð nan anginn ne nænne ordfruman, ac he sylf is angin and soðlice ordfruma ealra ðinga and æfre ungeendod. 387: Næs hit na færlic geðoht oððe unforesceawod ræd ðæt se ælmihtiga God ðysne middaneard gesceop, ac wæs æfre æt fruman on his ecum ræde ðæt he wolde gewyrcan ealle ðas woruld and ealne middaneard mid his agenre mihte, him sylfum to lofe, swa swa we geseoð nu ðæt ealle gesceafta heriað heora Scyppend butan ðam earmum mannum ðe hine forseoð, and hine herian nellað ne hi his ne gymað ðæt hi mid ðam ealdan deofle endeleaslice losion. 397: Wel wyste ure Scyppend ða ða he geworhte Adam, ðone frumsceapenan mann, ðæt he syngian wolde ðurh ðæs deofles lare, swa swa he dyde syððan. 400: And God wyste eac swylce hu he sylf smeade embe ða bote ða iu, hu he hit gebetan mihte ðurh his halgan gife, ðæt he gehulpe ðam menn, and eac his ofsprincge ðam ðe on hine gelyfað, and mid soðre lufe hine simble wurðiað. 405: On ælcum lichamlicum gesceafte syndon feower ðing, eorðe and wæter, fyr and lyft. 407: Fyr is behyd on heardum stanum; se stan cymð of eorðan and he swæt swa ðeah, and of stancludum cumað wyllspringas. 410: Ure lichama is eorðe and he oft ðeah swæt, and of ðam fyre hatað, ðe him on wunað, and on ðam lyfte we lybbað ealle. 413: Se mann wæs swa gesceapen ðæt he syngian ne ðorfte, and he wære gesælig gif he na ne syngode and æfre undeadlic gif he his Drihtne gehyrsumode; and gif he syngode he wære ungesælig and syððan deadlic for ðære synne fremminge. 418: God hine ne neadode on naðre healfe, ac let hine habban his agenne cyre. 420: Næs he na geworht mid nanre wohnysse, ne mid nanum synnum gesceapen to menn, ne nane leahtras on his life næron, ac hæfde on his anwealde eall his agen gecynd butan geswince on gesælðe lybbende, ne him nan gesceaft næfre ne derode ða hwile ðe he gehyrsumode his Scyppende on riht. 427: God hi ða gebrohte binnan Paradisum, ðæt we hatað on Englisc Neorxnawang: ðær wæs wynsum wunung, and hi wunodon ðær swa hale on lichaman and hæfdon ealles geweald, ge heora hagenes sylfes on eallum ðingum, butan eallum ðam gedrecednyssum ðe us deriað nu, and ealre ðære myrhðe ðe ðær binnan wæs, buton anes treowes ðe him forboden wæs ðæt hi on ðam anum bebode Gode gehyrsumodon. 436: God cwæð to Adame: Ne ete ðu of ðam treowe; gif ðu his onbyrgist, ðu byst sona deadlic. 438: Næs na se deað ðurh Drihten gesceapen ne on ðam treowe aweaxen, ac hit wæs swa ðeah ðæt gif he tobræce ðæt litle bebod ðæt he wære syððan sona deadlic, and he næfre ne swulte gif he swa gesælig wære ðæt he ðæt eaðelice bebod eallunga geheolde. 444: Wæs eac oðer treow on ælemiddan Paradisum, lignum uite gehaten, ðæt is lifes treow. 446: Of ðam sceolde Adam geetan on ende æfter his gehyrsumnysse and habban ðæt ece lif, and ða heofonlican wununge mid ðam halgum englum. 449: Ða wæs ðam deofle waa on his awyrgedum mode ðæt se mann sceolde ða myrhðe geearnian ðe he of afeoll for his upphefednysse, and he mid micclum andan ða menn ða beswac, ðæt hi buta æton of ðam forbodenan treowe and wæron ða deadlice and wið heora Drihten scyldige, and hi cuðon ða ægðer ge yfel ge good. 456: God hi ða adræfde ut of ðære wununge fram ðære myrhðe mid micclum geswincum, and hi on yrmðe leofodon heora lif syððan. 459: Hi mihton ða syððan seocnysse ðrowian, and hine byton lys and lyftene gnættas and eac swylce flean and oðre gehwylce wyrmas, and him wæron deregendlice dracan and næddran and ða reðan deor mihton derian his cinne, ðe hine ealle ær arwurðodon swyðe. 465: Heora gecynd eac ða wæs eall on costnungum and him ungewylde to rihtre wissunge. 467: And seo galnyss weohs unwilles on him and oðre unðeawas, ðe he ær ne cuðe, wunnon him ða on and on his cynne syððan swa ðæt moston mid micclum geswince ða godan ðeawas, ðe God hi on gesceop, healdan æfre syððan gif hi hi habban woldon ðæt ðæt hi ær heoldon butan eafoðnyssum. 474: Ðær to eacan hi swuncon and on swate leofodon and mid earfoðnyssum him ætes tilodon on mycelre geomerunge for heora gymeleaste, and him ða uneaðe ðæt hi ær wæron on ealre wynsumnysse and wunodon ða on sorhge anbidigende deaðes, and eall heora ofspring. 480: Se ælmihtiga God ða het his engla werod healdan ða gatu æt ðam ingange into Paradisum, and ðam englum bebead: Behealdað ðæt Adam ne ete of ðam treowe ðe is lignum uite and he libbe on ecnysse, and him wæs swa forwyrned ðæs inganges syððan. 486: Hearmlic him wære ðæt he wurde ða ece and eallum his ofspringe on ðære yrmðe, ðæt we ealle sceoldon on ecnysse swa lybban on eallum ðam costnungum ðe us becumað nu, and on eallum ðam earfoðnyssum ðe we on libbað. 491: Ða forwyrnde him God ðæs inganges forðig to ðam lifes treowe, ðæt we lybban ne sceoldon swylce earmingas on ecum lichaman, swylce we nu syndon on ðysum sorhfullum life. 495: Wel us foresceawode se welwillenda God ðæt he on oðre wisan ure yfel gebette and cydde his mihte and his mildheortnysse ðæt he swa mycel yfel mihte gebetan, and he eac wolde for his welwillednysse us earmingas alysan fram ðam ecum suslum; ðæt mihte he ana don forðamðe he is ælmihtig God. 502: Hit segð on ðære bec on ðyssere gesetnysse ðæt ðær wæs ligen swurd gelogod æt ðam ingange mid ðam halgum englum ðe heoldon ðæt geat, and ðæt ylce swurd wæs awendendlic swa ðeah forðamðe ure Hælend Crist ðæs heofonlican Godes sunu, on ðære syxtan ylde ðyssere worulde wearð to menn geboren of

