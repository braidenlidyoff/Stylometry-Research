: ÆCHom II, 28 Cited by page and line no. following ed. IN FESTIUITATE SANCTI PETRI APOSTOLI. 3. KALENDAS IULII. LUCAS se godspellere us sæde on ðissere pistol rædinge. þæt Herodes cyning wolde æfter cristes upstige to heofenum geswencan sume of ðære gelaðunge. and sende werod ymbe þæt; Þa ofsloh he IACOBUM. IOHANNES broðor þæs godspelleres. and geseah þæt hit gelicode þam iudeiscum. and wolde gelæccan Petrum; He ða hine gefeng. and on cwearterne gebrohte. and betæhte hine on ðam hæfte sixtyne cempum to healdenne; Hit wæs ða eastertid. and for ði he elcode his sleges; Petrus ða wæs gehæft on ðam cwearterne. and eal seo geleaffulle gelaðung buton toforlætennysse him fore bædon; Þa læg petrus on ðære nihte þe herodes wolde hine on merigen forð lædan betwux twam cempum slapende. mid twam racenteagum getiged. and ða weardas heoldon þæs cwearternes duru swa swa him geboden wæs; Efne ða com godes engel scinende. and þæt blinde cweartern eal mid leohte afylde; He cnyste ða petres sidan. and cwæð; Aris hraðe. and ða racenteagan feollon ðærrihte of petres handum; Se engel cwæð; Begyrd þe. and sceo ðe. and filig me; Petrus ða him filigde. and ðuhte him swilce hit swefen wære; Hi ða ofereodon ða twa weardsetl. oð þæt hi becomon to ðam isenan geate. and þæt tosprang þærrihte him togeanes; Hi eodon forð. oð þæt hi comon to anre wic. and se engel him gewat fram; Petrus ða beðohte hine sylfne and cwæð; Nu ic wat to soðan þæt drihten asende his engel. and me ahredde fram herodes handum. and fram ælcere anbidunge Iudeisces folces; He becom ða to his geferum. and cnucode æt ðære dura; Him arn to sum mæden þæs geleaffullan weredes. hire nama wæs geciged Rode. and ða ða heo oncneow petres stemne. ne mihte for ðære blisse ða duru geopenian. ac cyrde ongean sæde þæt petrus þær stode; Þa geleaffullan cwædon þæt hit nære petrus. ac wære his engel; Petrus cnucode forð. oð þæt hi hine inn leton. and micclum his wundrodon; He rehte ða him. hu god hine ahredde þurh his engel of ðam cwearterne. and cwæð; Cyðað þis Iacobe. and urum gebroðrum. and eode ða to sumere oðre stowe; Hwæt ða on merigen wearð micel styrung betwux ðam cempum. þe hine healdan sceoldon. and herodes gewende to cesaream. and ðær hæfde gemot wið tirum. and sidoniscum; Ða mid þam ðe he swiðost motode on his domsetle sittende mid cynelicum reafe gescryd. þa stop him to godes engel and hine ofsloh. for ðan ðe he ne sealde gode nænne wurðmynt. and he ðærrihte mid wyrmum fornumen. gewat of life; Þry herodes we rædað on bocum. An wæs se ðe ða cild acwellan het on cristes acennednysse; Oðer wæs his sunu. se ðe Iohannes þone fulluhtere beheafdian het. and geðwærlæhte wið pilate. æt ures drihtnes ðrowunge; Þridda is ðes herodes ðe we nu embe reccað. hi ealle ðry forferdon. and eac pilatus wearð swa micclum geangsumod. þæt he hine sylfne acwealde. swa swa seo boc ecclesiastica historia recð; Eow læwedum mannum mæg ðeos anfealde racu to trymminge. þeah ðe ge ða digelnysse ðæron ne cunnon; Næs swa ðeah ðis gedon on ðisum andwerdan dæge. ac we hit healdað on ðære nihte. þe ge hatað hlafmæsse; ITEM DE SANCTO PETRO. Matheus se godspellere awrat on cristes bec. hu se halga petrus eode uppon ðære sæ mid criste þus cweðende; Iussit IESUS discipulos suos ascendere in nauiculam. et precedere eum trans fretum. donec dimmiteret turbas; ET RELIQUA; Se hælend wæs gebysgod betwux micelre menigu on anum westene. þa het he his leorningcnihtas faran to scipe. and oferrowan ðone brym. oð þæt he ða menigu forlætan mihte; He ða æt nextan forlet þæt folc. and astah ana up to anre dune. wolde hine gebiddan. and abad þær ana oð æfen; Þa aras wiðerræde wind ongan his leorningcnihta rewette. and þæt scip wearð getorfod mid yðum on middan þære sæ; Ða on ðære feorðan wæccan þære nihte þæt is wið hancred. com se hælend gangende upon ðære sæ; Hi hine gesawon gangende upon ðære sæ. and wurdon astyrede. cweðende þæt hit sum gedwimor wære. and hrymdon swiðe afyrhte; Se hælend þærrihte hi gespræc. and cwæð; Habbað eow truwan. Ic hit eom. ne beo ge ofdrædde; Þa andwyrde petrus and cwæð; Drihten gif ðu hit sy. hat me gan to ðe upon ðam wætere; Drihten cwæð; Cum to me; Þa astah petrus of ðam scipe. and eode to ðan hælende; Mid ðam ða geseah he ðone strangan wind. and ongann to forhtigenne. Þa deaf he. and clypode to ðam hælende; Drihten. help min; Se hælend ðærrihte astrehte his hand. and gelæhte petrum and cwæð; Þu lytles geleafan hwi twymode þe? Drihten ða astah into ðam scipe. and petrus samod. and se wind sona gestilde; Soðlice ða scipmen comon to drihtne. and feollon to his fotum þus cweðende; To soðan. þu eart godes sunu; Hi ða reowon oð þæt hi comon to ðam lande Genesar; Hwæt ða þæt landfolc geaxodon his tocyme. and sendon geond ealne ðone eard. and brohton him to ealle hyra untruman. and hine georne bædon þæt hi huru moston hreppan his reafes fnædu; Se hælend þæt geðafode. and swa fela swa his reaf hrepodon. wurdon ðærrihte gehælede; Se mæra Augustinus us onwreah þissere rædinge andgit. and cwæð þæt seo sæ getacnode þas andwerdan woruld. þe is swiðe yðigende for mislicum styrungum. and costnungum; On ðære sæ swuncon cristes leorningcnihtas on nihtlicum rewette. for ðan ðe godes gelaðung swincð on ðissere worulde styrungum. and hreohnyssum. hwilwendlice. oð þæt heo becume to staðelfæstnysse þæra lybbendra eorðan; Crist ana astah up to ðære dune. þæt he hine gebæde; Seo heage dun getacnað þære heofenan heahnysse. to ðære astah se hælend ana. swa swa þæt godspel segð; Nemo ascendit in celum. nisi qui de celo descendit. filius hominis qui est in celo; Þæt is on englisc. Nan man ne astihð to heofenum. buton se ðe of heofenum astah. mannes bearn se ðe is on heofenum; Ðis fers is swiðe deoplic eow to understandenne; Crist is ana mannes bearn. anes mannes. and na twegra. mædenes. and na weres; He wæs on eorðan wunigende þa ða he ðis cwæð. and his lichama ne com ða gyt to heofenan rice. and swa ðeah he cwæð mannes bearn þe of heofenum astah. and on heofenum is; Ne astah his menniscnys of heofenum. ne ða gyt to heofenum ne com. ða ða he ðis gecwæð; Ac he cwæð þis unleaslice. for ðære soðan annysse his hades; He is on twam gecyndum an crist. soð man. and soð god. and se mannes sunu is godes sunu. and se godes sunu is mannes sunu. anes mannes swa we ær cwædon. Marian þæs mædenes; Rihtlice is gecweden for ðære annysse þæt se mannes sunu of heofenum astige. and on heofenum wære ær his upstige. for ðan ðe he hæfde on ðære godcundnysse ðe hine underfeng. þæt þæt he on menniscum gecynde habban ne mihte; Witodlice seo godcundnys þe on ðam men sticode wæs ægðer ge on heofenum. ge on eorðan. and seo gefylde þysne earfoðan cwyde ðurh ða annysse cristes hades; Gyt her is oðer cnotta. eal swa earfoðe; Þæt is nan man ne astihð to heofenum. buton se ðe of heofenum astah. and crist cwæð on oðrum godspelle. þær ðær ic sylf beo. þær bið min ðen; Witodlice cristes ðenas þæt sind Apostolas. and martyras. andeteras. and halige fæmnan becomon to heofenan rice swa swa he sylf cwæð. and ealle ða þe ðurh clænre drohtnunge and godum geearnungum criste ðeniað. becumað untwylice to his rice; He is ealra geleaffulra manna heafod. and we sind his lyma. swa swa se apostol paulus cwæð. Ge sind criste lichama. and his lyma; Þæt heafod ana astah mid his lymum. and eft on domes dæge þonne he us gegaderað and ahefð to heofenum. he astihð swa ðeah ana. for ðan ðe þæt heafod mid his lichaman is an crist; Augustinus dixit. quod christus etiam in die iudicii solus ascendit in celum. quamuis sua membra secum eleuet. quia caput cum corpore suo unus est christus; He astah ana up to ðære dune hine to gebiddenne. for ðan ðe he astah to heofenum þæt he wolde us ðingian to his ælmihtigan fæder. and swa ðeah ða hwile ðe he for us gebitt on ðære heannysse. swincð þæt scip þæt is seo gelaðung. on ðam deopum yðum þyssere worulde; Seo gelaðung mæg beon gedrefed on ðam sælicum yðum ðyssere worulde. ac heo ne mæg beon gesenced. for ðan ðe crist for hi gebitt; Þeah þeos woruld wede. and windige ehtnysse astyrige ongean cristes gelaðunge. ne bið heo swa ðeah besenced; Drihten com to his leorningcnihtum þær ðær hi on rewette gedrefede wæron. on ðære feorðan wæccan; An wæcce hæfð þreo tida. feower wæccan gefyllað twelf tida. swa fela tida hæfð seo niht; He com ða on ðære nihte geendunge. and he cymð on ende þyssere worulde. geendodre nihte unrihtwisnysse. to demenne cucum and deadum; He com nu wunderlice. gangende uppon ðære sæ; Þa yða arison. ac he hi oftræd; Se brym hwoðerode under his fotswaðum. ac swa ðeah he hine bær. wolde he. nolde he; Þeah ðe arlease woruldmenn arison ongean us. swa ðeah ure heafod crist oftret heora heafod. gif we us sylfe ne forwyrcað wið hine; Ða ða drihten ðam scipe genealæhte. ða wurdon hi afyrhte. wendon þæt hit sum gedwimor wære; Drihten cwæð him to. Habbað eow truwan. Ic hit eom. ne beo ge ofdrædde. ne eom ic na scinnhiw. swa swa ge wenað. oncnawað þone þe ge geseoð; Petrus him andwyrde; Drihten gif ðu hit sy. hat me gan to ðe. bufon ðam wætere; Petrus wæs fyrmest on ðam werede. and cafost on cristes lufe; He wolde gelome ana andwyrdan for hi ealle. swa swa he dyde ða ða crist hi befran. hu men cwyddodon be him. and syððan axode hi. hu cweðe ge be me; Þa cwæð petrus; Ðu eart crist. þæs lifigendan godes sunu; An andwyrde for manegum. for ðan ðe annys wæs on him manegum; Crist cwæð to him. betwux oðrum wordum; Ic secge ðe þu eart petrus. and ofer ðisne stan ic getimbrige mine cyrcan; Augustinus tractauit quod petrus in figura significat ecclesiam. quia christus petra. petrus populus christianus; ær ðan fyrste wæs his nama Simon. ac drihten him gesette þisne naman Petrus. þæt is stænen. to ði þæt he hæfde getacnunge cristes gelaðunge; Crist is gecweden Petra. þæt is stan. and of ðam naman is gecweden Petrus. eal cristen folc; Crist cwæð þu eart stænen. and ofer ðisne stan þæt is ofer ðam geleafan þe ðu nu andettest. Ic getimbrige mine cyrcan; Ofer me sylfne ic getimbrige mine cyrcan. ofer me ic getimbrige ðe. na me ofer ðe; Ic eom seo trumnyss ðe ðe healdan sceal. and ealle ða getimbrunge cristenre gelaðunge; Nu berð petrus þæt hiw oððe getacnunge þære halgan gelaðunge. on ðære he is ealdor under criste. and mid his gange getacnode ægðer ge ða strangan. ge ða unstrangan. on godes folce; Cristes gelaðung hæfð on hire ægðer ge trume ge untrume; Heo ne mæg beon buton strangum. ne buton unstrangum; Þa ða petrus caflice stop upon ðam sælicum yðum. þa getacnode he ða strangan; Eft ða ða him twynode. and be sumon dæle deaf. ða getacnode he ða unstrangan; Hwæt sind ða strangan. hwæt ða unstrangan? ða beoð strange and trume. ðe þurh geleafan and godum geearnungum wel ðeonde beoð; Ða sind unstrange. þe slawe beoð to godum weorcum; Be ðam cwæð paulus se apostol; We strange sceolon beran. ðæra unstrengra byrðene; On petres gange soðlice wæron getacnode swa swa we ær sædon ægðer ge ða truman. ge ða untruman. for ðan ðe godes gelaðung nis buton naðrum ðæra; Petrus cwæð. Drihten hat me gan to ðe upon ðam wætere. þæt ic ne mæg don þurh me. ac ic mæg þurh ðe. gif þu hætst. ðonne mæg ic; Drihten cwæð. Cum to me; And petrus þærrihte buton ælcere twynunge eode of ðam scipe swiðe gebyld þurh drihtnes hæse. and eode upon ðam wætere swa swa his drihten. na ðurh hine sylfne. ac ðurh ðone ælmihtigan drihten; Ða geseah he færlice þone strangan wind. and begann hine to ondrædenne. and mid þam ðe he deaf clypode to drihtne; Drihten. gehelp min; He gedyrstlæhte to ganne upon ðære sæ þurh crist þæt he mihte ðurh god. ac him twynode swa swa men; Ne bið nan man trum ðurh god. buton se ðe hine undergyt untrumne. þurh hine sylfne; Se ðe wile ðurh his agenum cræfte. godes rice astigan. he sceal feallan underbæc; We sceolon cweðan mid ðam witegan; Si dicebam motus est pes meus. misericordia tua domine adiuuabat me; Þæt is gif min fot aslad. drihten ðin mildheortnys geheolp me; Ne forlet drihten petrum. ðeah ðe he ðurh his twynunge bedufe. ac astrehte his hand and hine geheold. for ðan ðe hit is awriten. ælc ðæra manna þe godes naman clypað. bið gehealden; Witodlice se ðe ortruwað godes mildheortnysse. se losað; Drihten ðreade petrum and cwæð. þu lytles geleafan. hwy twynode þe? Se is lytles geleafan se ðe hwæthwega gelyfð. and hwæthwega twynað. se ðe mid ealle twynað. he is geleafleas. and swa swa se geleafa strengra bið. swa bið þæs costneres miht læsse; Mine gebroðra behealdað ðas woruld. swa swa sæ; We sceolon beon on ðissere worulde hreohnyssum strange on geleafan. and eft on hire smyltnysse swiðe wære; Seo hreohnys is open costnung. and seo smyltnys is stulor. and digele swica; Gif ðu lufast god. þonne fortretst ðu þa woruldlican styrunga; Gif ðu lufast þas woruld. heo besencð þe. for ðan ðe heo ne cann aberan hire lufigendras. ac cann bepæcan; Gif ðin heorte floterað on ðissere worulde gytsunge. oððe on yfelre gewilnunge. and þu wylle hi oferswyðan. clypa to cristes fultume; Ne cep ðu swa swiðe þises middaneardes stylnysse. ac asmea ðine heortan hwæðer heo on stilnysse sy. hawa þæt se inra wind þe ne towende; Micel gesælð bið þe. þæt ðu on ðinre gesælðe ne forfare; Leorna þæt ðu cunne fortredan ðas woruld. trua on crist. and gif ðu hwilon dyfst þurh woruldlicum lustfullungum. cweð to ðinum drihtne; Drihten. Ic losige help min; Cweð ic losige. ðy læs ðe ðu losige; Drihten astrecð his hand and ðe gehylt. gif ðu anrædlice his fultumes gewilnast; Drihten ða ða he to lande becom. gehælde ealle ða untruman þe him to gelædde wæron. þurh his reafes hrepunge; Deorwurðe wæron ða fnædu. þe swa eaðelice þa untrumnyssa aflygdon; Swa swa we rædað be sumon wife. þe wæs twelf gear geuntrumod ðurh blodes ryne. ða eode heo betwux þære menigu ðe se hælend on ferde. and cwæð to hire sylfre; Gif ic huru his reafes gefnædu hreppe. ic beo sona hal; Heo creap ða betwux ðam mannum bæftan þam hælende. and forstæl hire hælu. swa þæt heo hrepode his reafes fnædu. and hire blodes gyte sona ætstod; Þa cwæð se hælend; Hwa hrepode me? Petrus him andwyrde; La leof. þeos menigu ðe ofðrincð. and ðu axast hwa ðe hrepode; Drihten cwæð; Sum man me hrepode. witodlice ic gefredde þæt ðære hælðe miht of me eode; Þæt folc hine ðrang. ac þæt wif hine hrepode synderlice mid geleafan; Heo geseah ða þæt hit digele næs. and feol bifigende to ðæs hælendes foton. and sæde ætforan eallum ðam folce hwi heo hine hrepode. and hu heo ðærrihte gehæled wearð; Drihten hire cwæð to; Dohtor. ðin geleafa þe gehælde. Gang ðe nu on sibbe; We biddað nu ðone ælmihtigan drihten. þæt he us fram synnum geclænsige. and ure sawla gehæle. and fram eallum frecednysse ahredde. ðurh his apostola ðingrædene. Petres and Paules. þa ðe we todæg wurðiað

