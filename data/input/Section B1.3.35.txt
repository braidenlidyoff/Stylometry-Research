AMEN. : ÆLS (Vincent) Cited by line no. assigned by DOE, following lineation of ed. 1: XI KAL FEBR, PASSIO SANCTI VINCENTII MARTYRIS. 1: ON Ispanian lande þære Speoniscan leode wæs se halga martir þe hatte Uincentius to menn geboren, & mid his magum fægere afedd, on mycclum þeawum cristendome, & he eac on Cristes lare wel þeonde wæs, oððæt he wearð gehadod to halgum ercan diacone, þam Helende þeowiende mid þam mæran bisceope Ualerium, se wæs þa mære lareow on Ispanian lande, swa swa seo gerecednysse us segð on ledenum gereorde. 10: Þa aras seo ehtnys þæra arleasra cwelleræ wide geond þas world wodlice swiðe ongean Cristes geleafan, & ongean þa Cristenan menn ðe God lufedon, forþan þe se deofol wolde adwæscan þone geleafan mid þam mycelam ehtnessum, & þam ormetum witum; ac swa man ma ofsloh þara martira þa, swa þær ma gelyfdon þyrh þa mycclan wundra þe þa halgan geworhtan, þurh þæs helendes mihte; forþam þe soða geleafa þæs soðfestan Godes ne byð næfre adwæsced, þurh þa deofollican ehtnysse, ac byð swiðor geeacnod swa swa us segað ure/ bec. 21: On þam dagum wæs þa sum heretoga wælhreow, Datianus gehatan swiðe hetol ehtere on anre heafodbyrig on þam foresædan lande, þe begeat æt þam casere þæt he acwellan moste þa halgan Cristenan menn mid mislicum witum. 26: Him geuþe þa se casere, swa swa us cyþað bec, þæt se wælhreowa ehtere þone anweald hæfde, þæt he moste acwellan þa Cristenan men mid witum, forþamþe hi begen wæron mid bealowe afyllede, Criste/ wiðerwinnan mid wodlicre reðnysse. 31: Hwæt þa Datianus, se deofollica cwellere, on þam anwealde þe he underfangen hæfde, gecydde his wodnysse ofer þa Cristenan menn, & began to dreccenne mid dyrstigum anginne þa halgum bisceopas, & þa gehadodan preostas and þa diacones. 36: Wolde ærest þa heafodmen þæs halgan geleafan mid witum oferswiðan, þæt he syððan mihte þa læssan ofercuman & fram heora geleafan gebigan. 39: Þa efste se bisceop & se eadiga Uincentius to þam æðelan martirdome; þohtan þæt hi wurdon witodlice gesælige, gif hi mid estfulnesse eardlice underfengon þone wuldorfullan cynehelm heora martyrdomes, þurh þa andætnysse þæs Hælendes geleafan. 45: Datianus þa, se deofollica ehtere, het gebringan þa halgan gebundene mid racenteagum into anre burig & hi begen het belucan on leohtleasum cwearterne. 48: And let hi liggan swa on meteleaste, swiðe micclum gehefegode mid þam heardan isene; hopode þæt hi sceolde þurh þa wita abugan fram Godes geleafan. 52: Æfter langsumum fyrste he het hi gebringan him to; wende þæt hi wæron mid þam witum fornumene, & mid þære meteleaste mihtlease gedone; wolde hi gewitnian mid marum witum, þæt hi swa eaðelice geendian ne sceoldan. 57: Hi comon þa begen mid bliðum mode and mid fægerum andwlitum & ansundum lichamum to þam geleafleasan deman; & he wearð ofwundrod þæt hi wæron ansunde & fægeres hiwæs on fulre mihte; & axode þa weardmen humeta hi dorston hi swa wel fedan mid wistum & drencum. 62: Hi cwædon þæt hi hym on naþor ne dydon. 63: He ne mihte na tocnawæn þæt Crist sylf hi afedde, & befran þa mid graman þone foresædon bisceop, þus axian, Eala þu Ualerius, ic þe befrine nu, hwæt dest þu, mid þam þæt þu durre winne ongean þone casere, oððe ongein us, swilce þurh eawfæstnysse? 68: Ac þe bisceop ne geandwearde þam wælhreowum swa hraðe, forþan þe God wolde þæt he wurde oferswiðed þurh þone diacon Vincentius on þam martirdome, þe þa gearo wæs to þam wuldorfullan sige; & þæt se manfulla mihte eac tocnawan þæt se bisceop mihte mid gebyldum and godum geleafan his wita forseon, þa ða he wearð oferswiðed þurh þone diacon mid his leofan drihtnes geleafan. 76: Þa cwæð Uincentius to þam arwyrðam bisceope þus, La/ leof, geandweard þam arleasan mid anrædum geleafan, þæt his wodnys swa wurðe tobrut, mid ealdordome ures Drihtnes soðlice mihte. 80: Seo ylce nædre specð nu þurh þises arleasan muð, þe þa frumsceapenan men, Adam and Euan, gefurn forlærde, & mid niðfullum andan him benæmde þæs wuldres þe him God forgeaf on neorxnawange/, gif hi him gehyrsumodon. 84: He ne geearnode nanes wuldres, ne he ne wunode on soðfæstnesse, ac þone deað þe he scencte þam frumsceapenum mannum, þone he dranc ærest him sylfum to bealowe. 88: Winne he wiþ me on þisum gewinne nu, & he wið me feohte on his feondlicum truwan, & he gesyhð soðlice þæt ic swyþor mæg. 91: Þone ic beo gewitnod þonne he þe witnaþ, forþan þe he sylf sceal swærran witu þrowian, & he byð oferswiðed on minre geswencednysse. 94: Þa geangsumode bealh hine sona se arleasa Datianus, & cwæð to his gingrum & to his witnerum þus, Forlæteð þysne bisceop & gebringaþ on witum Uincentium þone wiðercoran, þe us mid wordum swa tynð. 98: Ahoð hine, ic hate, on þære hengene, & hetelice astreccað ealle his lima, þæt þa liþa him togaan. 100: Þa gefæstnodon þa cwelleras þone Cristes þegn on þære heardan hengene, & hine hetelice tihton swa swa man web tiht, & se wælhreowa him cwæð to, Hwæt segst þu nu, Uincentius? 103: Hwæt þing þe be þe sylfuum & be þinum earman lichaman on þysum laþum witum? 105: Se halga wer þa cwæþ to þam wælhreowan þus, þises ic gewilnode & gewiscte æfre. 107: Nis me nan þing leofre þæt me on minum life getimode, & þu swiðost geþwærlæcst mines sylfes gewilnunge. 109: Nelle ic þæt þu geswice, forþan þe ic sylf gearo eom witu to ðrowienne, for þam wuldorfullan Drihtne. 111: Nelle ic þæt ðu wanige min wuldor for Gode and mine gesælða/; & þonne þu me witnast, þu bist sylf gewitnod. 113: Datianus þa deofollice yrsode, and wæs gram on his mode/, & began to sleanne swiðe mid gyrdum his agene witneras, þe þone halgan witnodon, þæt hi swiðor sceolde hine geswæncan. 117: Se halga wer þa cwæþ, Nu þu gewrecst on him ða witu þe ic þrowige for þinre wælhreownysse, swilce þu sylf wille gewrecen me on him. 120: He hrymde þa swiðor & mid reðnysse grymetode swa leo/, & gyt swiðor wedde sleande his cwelleras mid saglum & mid gyrdum; het hi swiðor witnian þone halgan wer on þære hengene. 124: Þohte þæt he mihte his mod ahnexian þurh þa ormætan wita, ac he wann on idel, forþan þe hi ateorodon on þære tintregunge, þæt hi leng ne mihton þone martir gewitnian, & he anræde þurhwunode on þam witum swa þeah. 129: Datianus þa axode mid æblæcum andwlitan his reðan cwelleras, þus cweðende him to, Hwar is nu eower miht & eower mægen becumen? 132: Ne oncnawe ic eowere handa þe æfre hetole wæran, swa oft swa ge gewitnodon þa ðe wæron forscyldegode oþþe þurh manslihte/ oððe þurh morþdæda, oððe þurh drycræft oððe dyrne forliger. 136: Æfre ge gewyldon mid witum hi ealle, & hi heore diglan dæda eow bedyrnan ne mihton. 138: Ac ge nu ne magon þusne mann oferswiðan þæt he huru suwige on þysum scearpum witum. 140: Þa smercode se halga wer & to þam hetolan Datianus þus/ cwæð, þis is þæt awriten is witodlice on Godes æ þæt ða geseondan ne geseoþ ne þa gehyrendan ne gehyrað. 143: Drihten Crist ic andette, þæs ælmihtigan fæder sunu, mid þam halgan gaste, anne soðne God. 145: Ac witna me gyt swiðor for þissere soðan andetnysse þæt ðu on eallum þingum þe oferswiðedne oncnawe. 147: Datianus þa cwæþ to þam Drihtnes cyþere, gemilsa þe sylfum & ne amyr þine geoguþe, & þin lif ne gescyrt on þisum suslum þus, þæt þu hure ætberste þisum heardum witum, huru ne æt ende, þeah þu ær noldest. 152: Uincentius him cwæþ to mid cenum geleafum þus, ne ondræde ic me þine witu ne þine wælhreowan tintrego, ac ic swiðor ondræde þæt þu geswican wylle þinre reðnusse & swa me gemiltsian. 156: Dacianus þa het hine gedon of þære hengene, & hine eft ahon on heardum gealgan sona; & hine man þa swang & mid saglum beot, & mid blysum ontende his bare lic eall, astrehtum limum, ac his geleafa swaþeah ne ateorode on his Drihtenes andetnysse æfre þurhwunede. 162: Man ledde to his breostum feower brade isene clutas swiðe glowende þæt hit sang ongean, & hi þa teartan wita mid witum geeacnodon, & his ærran wunda mid wundum ofsettan, & into his innoðum hine gewundodon, swa þæt on his lichaman nan dæl ne belaf þe nære gewundod on ðære witnunge soðlice. 169: Him fleow þa þæt blod ut ofer ealne þone lichaman, & him se innoþ eac geopenode ongean & his liþa toslupon on þam laðum tintregum. 172: Ac he eall þis forbær mid bliþum andwlitan & mid strangum gaste on Godes andetnysse, to þam Helende clypiende þe he on gelyfde. 175: Wala wa, cwæþ Datianus, we synd oferswiðede. 176: Ac secaþ nu, ic bidde, an blind cweartærn þær nan leoht ne mage inn, & on þam myclum þeostrum strewiað geond eall tobrocene tigelan scearpe geecgode, & þæron astreccaþ þysne wiðercoran, þæt he hine bewendan fram wite to wite & symble gearewe habbe. 182: Belucað hine þonne fæste þæt he licge þær ana leohtes bedæled on þam laðum bedde. 184: Secgað me swa sona swa ge oncnawaþ þæt he cucu ne byð. 185: & þa cwelleras swa dydon, gebrohton þone halgan wer on þam blindan cwearterne, & besæton hine syððan, wakigende. 188: Mid þam ðe þa weardmen wurdon on slæpe, þa com þær heofonlic leoht into þam halgan were on þam blindan cweartearne swilce an beorht sunbeam, & him wearð gebeddod mid hnescre beddinge, swiðe/ ænlice, & he sylf þa sang his sealmes bliðe his drihten heriende mid incundre heortan. 194: Þa ða weardmen awocan, þa wundrode þa weardmen þæs wynsuman leohtes, swiðe afyrhte for þam færlican tacne. 196: Þa cwæþ se halga wer, of þam heofonlican leohte ne beo ge afyrhte. 197: Ic heom nu gefrefrod mid engellicre þenunge. 198: Gað in & sceawiað hu me is. 199: Ge gebrohten me on þrystum, & ic blissige nu on leohte; mine bendas sund tolysede, & ic blissige mid sange. 201: Ic eom nu gestrangod & hnesce understreowod. 202: Wundriað þises, þæt se þe wurðaþ God mid soþre andetnesse, þæt he sigefæst byþ æfre. 204: Cyþaþ nu ardlice eowerum arleasan hlaforde hwilces leohtes ic bruce, & hwilcere beddinge, þæt he gyt mage asmeagan sum þing syllic wite to minum wuldre ic bidde ne wanige he nan þing, þæs þe he/ minum martirdome mage to wuldre becuman. 209: His mildheortednesse ane ic me ondræde swiðost, þæt he beo awend swilce he wille me gemilscian. 211: Hi cyddon þa þis þam hetolan cwellere, & he wearð geangsumod on his mode & æblæce on nebbe cwæþ him to andsware, Hwæt mage we him mare don, nu we synd oferswiðede. 215: Berað hine nu, ic bidde, ut of þam blindan cwærterne to suman softan bedde þæt he mage swa hine gereste. 217: Nelle ic hine wyrcan wuldorfulran gyt, gif he on þam witum gewitnod ateorað. 219: Hi hine namon and þa bæran bliþelice on æarmun þe hine ær witnodon on þam wælhreowum tintregum. 221: & hi his fet cystun, & his flowende blod geornlice gaderoden him sylfum to hæle, & geleddon hine swa on þam softan bedde swa swa se arlesa het & forleetan hine swa. 225: Hit gelamp þa sona æfter litlum fyrstum, þæt se halga diacon gewat of worlde to Gode mid sigefæstum martirdome, oferswiðdum deofle, to þam ecan wuldre mid þam welwillendan Drihtene, þæt þæt he þam behet eallum þe hine lufiað & þam þe his geleafan healdaþ oð ende. 231: Datianus þa cwæþ, se deofollica cwelleræ, ofsceamod swaþeah, gif ic oferswiðan ne mihte hine ær cucene, ic hine witnige þus deadne. 234: Awyrpað nu his lic on anum widgillum felda, fugelum to æse, & fulum hundum to mete, & þam wildeorum; & his wælhreowan þegnas swa dydon. 237: Sona geferedan þæt lic to þam feldan middan, & hit þar awurpon wildeorum and fugelum to mete, Hit gelamp þa sona þurh Godes foresceawunge þæt an sweart hrem þær fleah sona to, & bewerode þæt lic wið þa wildan fugelas, & hi ealle afligde mid his fiðerum aweg, & eac þa reðan deor mid his onræsum. 244: Se ælmihtiga God þe þe Eliam his witegan þurh þone sweartan hræm asende hwilon mete, on þam westene ðe he onwunode, & hine þa afedde ðær þur þæs fugelas þenunge, swa swa on cyninga bocum fulcuð is be þam; þe ylca God geheold nu þæs halgan weres lic, þurh þæs hremmes weardunge wið þa oðre fugelas. 250: Þis wearð eft gecydd þam arleasan Datiane, & he þa geangsumod þus cwæþ, Ne mæg ic hine oferswiðan forðon swa deadne? 253: Swa ic his swiðor ehte mid swiðlicre ehtnysse, swa ic hine swiðor wyrce wuldorfulran symle. 255: Ac gif þeorðe ne mæg þone mann forniman, be he besenced on sælicum yðum, þæt us swa oft ne sceamige for his anes sige on manna gesihþum, þe hit eall geseoð, and witon beo he huru bediglod on þære deopen sæ. 260: Be he besiwod on anum sæcce mid hefegum stanum, & awurpað hine on þære widgillan sæ, þam fixum to mete þeah þe þa fugelas noldon. 263: Ða reþan cwelleras þa raþe swa dydon, awurpan þæs halgan lic on þære widgillan sæ, mid þam hefegum stanum, swa swa hi het þe dema, þæt he huru ne sceolde þære sæ ætberstan, þeah þe he þære eorðan æror ætburste. 267: Ða hig swa gedon hæfdon, swa ðe dema hi het. 268: & reowan him hamweard mid healicre blisse. 269: Ac soðlice þæs halgan weres lic, þurh þes Hælendes mihte, to þam strande becom ærþam þe hi stopon on land, & on þam ceosole gelæg, oð þæt sum geleafful wudewa swutele gebicnunge be þam underfeng hwær se halga lichama læg on þam strande, beworpen mid þam sand ceosole þurh þa sælican yþa, swilce he bebyrged wære þurh Godes wissunge. 276: His lic wearð þa geferod to geleaffulre cyrcan mid mycelre arwyrðnesse, & þar on innan bebyriged; & his halgan ban wurdon wide todælede, & mid mycelre lufe hi man wyrðaþ gehwær swa swa us secgað bec, for his soðan geleafan, þam Hælende to lofe þe leofað a on ecnesse; amen

