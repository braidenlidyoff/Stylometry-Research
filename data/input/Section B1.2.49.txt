: ÆCHom II, 45 Cited by page and line no. following ed. IN DEDICATIONE ECCLESIAE MINE gebroðra þa leofostan we wyllað sume tihtendlice spræce wið eow habban. be ðyssere cyrclican mærsunge. and eow læran þæt ge sylfe beon godes tempel gastlice nu ge his eorðlice tempel wurðiað; Witodlice on ðære ealdan .æ. wæs anlipig hus þam ælmihtigan gode to wurðmynte aræred. on Iudea rice binnon þære byrig Hierusalem. and ealle oðre þeoda wurðodon mislice deofolgyld. and ðam fela templa arærdon. and mid andgitleasum. and lifleasum anlicnyssum afyldon; Þæt anlipige godes tempel wæs wundorlice gecræft. þurh gastlicum gerynum; Dauid se mæra cyning hæfde gemynt þæt he wolde þæt tempel aræran ðam ælmihtigan gode to wurðmynte. ac he him sæde ðurh his witegan Nathan. þæt his sunu sceolde þæt tempel aræran. and he wolde him beon for fæder. and him mid mildheortnysse gyrde styran. gif he ahwar unrihtlice dyde; Dauid þa rixode on Iudea lande feowertig geara. and his lif leofode gode swiðe gecwemlice. and ðurh ðone halgan gast þa sealmas sette. þe we æt godes lofsangum singað; Æfter his geendunge feng Salomon his sunu to rice. se lufode god sona on his geogoðe. and geoffrode him micele lac. þæt wæron þusendfealde onsægednyssa. æt anre offrunge; Efne ða on þære ylcan nihte æteowode him drihten on swefne þus cweðende; Bide me loce hwæs ðu wille. and ic ðe sylle; Þa cwæð Salomon to drihtne; Ðu cyddest micele mildheortnysse ðinum ðeowan dauide minum fæder. þæt he on soðfæstnysse and rihtwisnysse leofode ætforan ðe. and ðu geuðest his bearne his cynerices; Nu eom ic cnæpling. and nytende mines færes. and ic eom geset betwux þinum folce. þe ne mæg beon geteald for ðære micclan menigu; Forgif me wisdom. þæt ic mæge þin miccle folc gewissian. and ic cunne tocnawan betwux god and yfel; Ða gelicode gode þeos ben. and cwæð to salomone; Ðu ne bæde me langsum lif. ne miccle welan. ne ðinra feonda deað. ac bede me wisdomes. nu forgife ic ðe eac wise heortan. to ðan swiðe þæt nan eorðlic man næs ðin gelica. ær ðan þe ðu wære ne eac æfter þe ne bið; And eac ic ðe forgife þæs ðe ðu ne bæde. welan and wuldor. swa þæt nan cyning næs ðin gelica on ærrum dagum; And gif ðu færst on minum wegum and mine beboda hylst. swa swa ðin fæder dyde. ðonne gelenge ic þine dagas; Salomon awoc ða. and his swefen understod. and him forgeaf ða god swa micelne wisdom. and snoternysse. and bradnysse heortan swa swa sandceosol on sæstrande; Him becomon eac swa micele welan to handa. þæt his bigleofa wæs ælce dæg mid his hirede. þrittig mittan clænes melowes. and sixtig mittan oðres melowes; Twelf fætte oxan. and twentig feldoxan; Hundteontig weðera. buton huntoðe. and fugoloðe. and gemæstra fugela; Feowertig geara he rixode on hierusalem on sibbe. buton ælcum gefeohte; Feower hund and ðusend cræta he hæfde. and twelf ðusend riddena; Þreo ðusend bigspella he gesette. and fif ðusend leoða. and asmeade be ælcum treowcynne fram ðam heagan cederbeame. oð þæt he com to ðære lytlum ysopan; Eac swylce be nytenum. and fixum. and fugelum he smeade. and of eallum leodum comon menn to gehyrenne Salomones wisdom; He arærde gode to wurðmynte þæt tempel þe his fæder gemynte to arærenne. swilc hus swa nan oðer næs næfre on eorðan aræred; Þæt tempel wæs on lenge sixtig fæðma. on widnysse twentig fæðma. on heahnysse ðritig fæðma; Þæt east portic wæs on lenge twentig fæðma. be þæs temples widnysse. and wæs tyn fæðma wid; Ðis weorc wæs swa gefadod mid deorwurðum stanum. and readum golde. swa we eow reccan ne magon. and wæs eall binnon syfon gearum geendod; Salomon ða gegaderode ealle his witan to ðæs temples halgunge. and þær geoffrode gode menigfealde lac; Þæt wæron getealde twa and twentig þusend oxena. and hundtwelftig þusend sceapa. and se cyning gebigedum cneowum ætforan ðam weofode hine langlice gebæd. and þæt mære hus gode betæhte. him and his folce to gebedhuse. and to trymminge. and to gescyldnysse. wið ælces onscyte; He astod ða. and þæt folc gebletsode. and cwæð; Sy ure drihten gebletsod. se ðe forgeaf reste. and stilnysse his folce Israhel. æfter ðam wordum þe he ær spræc. ðurh moysen his ðeowan; Us is langsum to gereccenne ealle ða bletsunga and ðancunga. þe salomon ða gode sæde. on his folces gesihðe. and þæt folc syððan mid bliðre heortan. on ðam eahteoðan dæge ham gewende. ðancigende þam ælmihtigan ealra his goda; Ðeos racu hæfð gastlice getacnunge; Soðlice Salomon is gereht gesibsum. for ðan ðe he and ealle his leoda wunodon on fulre sibbe þa hwile ðe his dagas wæron. þæt wæron feowertig geara; He hæfde getacnunge ures hælendes cristes. se ðe for ði astah of heofenum to ðisum middanearde. þæt he wolde mancynn gesibbian. and geðwærlæcan to þam heofenlicum werode. swa swa paulus ðeoda lareow cwæð; Ipse est pax nostra. qui fecit utraque unum; Se is ure sib. se ðe dyde ægðer to anum. Þæt is engla werod and mancynn to anum werode; Be ðisum ylcan cwæð se hælend sylf. to his leorningcnihtum; Pacem relinquo uobis. Pacem meam do uobis; Þæt is. ic forlæte eow sibbe. and ic forgife eow mine sybbe; Se gesibsuma Salomon arærde þæt mære hus of eorðlicum antimbre gode to wurðmynte. and se gesibsuma Crist getimbrode ða gastlican cyrcan. na mid deadum stanum. ac mid lybbendum sawlum. swa swa se apostol Petrus awrat to geleaffulre gelaðunge; He cwæð. genealæcað to ðam lybbendum stane. se ðe is fram mannum aworpen. and fram gode gecoren and gearwurðod; And beoð ge sylfe ofer ðam stane getimbrode. swa swa lybbende stanas on gastlicum husum; Crist is se lybbenda stan. þone awurpon ða ungeleaffullan iudei. Ac se heofenlica fæder hine geceas æfter ðære menniscnysse and gearwurðode. swa þæt he hylt ealle ða gebytlu ðære geleaffullan gelaðunge; Ealle godes cyrcan sind getealde to anre cyrcan. and seo is gehaten gelaðung. ða getacnode þæt an tempel ðe salomon arærde. on ðære ealdan .æ; Nu sind we cristene menn godes hus gehatene. swa swa se apostol paulus cwæð; Templum dei sanctum est quod estis uos; Þæt is. Godes templ is halig. þæt sind ge; Eft cwæð se ylca apostol; Nyte ge þæt eowere lima syndon þæs halgan gastes tempel. se ðe on eow is; Fram ðære tide ures fulluhtes wunað se halga gast on us. and ealle englas. and ealle rihtwise men sindon his tempel; For ði sceolon cristene men þa fulan leahtras forseon þe se swicola deofol tæcð. þæt hi moton beon wurðe þæs halgan gastes onwununge. se ðe ða clænheortan lufað. and ða manfullan forbihð; We sind ða liflican stanas. þe beoð ofer criste getimbrode on gastlicum husum. for ðan ðe manega cyrcan sind swa swa we ær sædon. to anre getealde; Fela sind nu godes hus. ac swa ðeah an. for ðære annysse þæs soðan geleafan. þe hi ealle andettað; Fela ðeoda sind þe mid mislicum gereordum god heriað. ac swa ðeah hi habbað ealle ænne geleafan. and ænne soðne god wurðiað. þeah ðe heora gereord and gebedhus manega sind; Ealle ða menigfealdan cyrcan ateoriað. ac seo gastlice gelaðung þæt sind ða halgan sawla þe gode geðeoð þurhwuniað .a. on ecnysse mid gode on heofenan rices myrhðe; Nu smeað sum man. hu men magon beon godes hus; We cweðað þæt godes hired is godes hus; To hwan mæg ðis eorðlice hus gif hit yfel stent. hit ne bið na hus. buton hit beo mid hirede afylled; Ne beo we to weallum oððe to wagum geworhte on þære gastlican gebytlunge. ac we beoð swa ðeah godes hus gecigede. þæt is his hired. and he wunað betwux us. and we mid him on ðære ecan wununge. gif we hit nu geearniað; On eorðlicere cyrcan lið stan ofer stane. and ælc berð oþerne; Swa eac on godes gelaðunge þa geleaffullan ælc hylt his æftergengan up ðurh lare and geðylde. oð þæt seo getimbrung becume to ðam endenextan rihtwisan. and se næfð nænne æftergengan þe he beran ðurfe; Soðlice se ðe ealle þa gebytlu hylt. and hine nan ne berð. se is hælend crist þe us ealle gehylt. and ure nan hine healdan ne þearf; Gif we deoplicor ymbe ðis sprecað. þonne wene we þæt hit wile ðincan ðam ungelæredum to menigfeald; Þa menigfealdan lac ðe salomon geoffrode gode æt þære ealdan cyrchalgunge. hæfdon getacnunge þæra gastlicra offrunga. þe dæghwomlice beoð nu geoffrode on godes cyrcan. swa swa crist sylf hit astealde and tæhte; Godes cyrcan gedafenað halignys. swa swa se witega cwæð; Domum tuam decet sanctitudo domine. in longitudinem dierum; Þæt is. drihten þinum huse gedafenað halignys. on daga langsumnysse; Þæt andgit we understandað swa. þæt godes huse gedafenað þæt his lof sy þærinne gesungen on gesettum timan. þurh clænum godes ðeowum; Swa ðeah ne magon manna herunga godes mærða gemicclian. ac ða halgan lofsangas fremiað us to ecere hælðe; Godes cyrce is ure gebedhus. ac swa ðeah on ælcere stowe se geleaffulla mot hine gebiddan to ðam ælmihtigan. þe on ælcere stowe is andwerd. him to clipigendum; Sum cwen wæs on ðam dagum on suðdæle SABA gehaten. snoter and wis. ða gehyrde heo Salomones hlisan. and com fram ðam suðernum gemærum to salomone binnon hierusalem. mid micelre fare; And hire olfendas bæron suðerne wyrta. and deorwurðe gymstanas. and ungerim goldes; Seo cwen ða hæfde spræce wið salomon. and sæde him swa hwæt swa heo on hire heortan geðohte; Salomon ða hi lærde and hire sæde ealra ðæra worda andgit. þe heo hine axode; Ða geseah seo cwen Saba Salomones wisdom. and þæt mære templ ðe he getimbrod hæfde. and ða lac þe man gode offrode. and ðæs cynges menigfealdan ðenunga. and wæs to ðan swiðe ofwundrod. þæt heo næfde furðor nænne gast. for ðan ðe heo ne mihte na furðor smeagan; Heo cwæð þa to ðan cyninge; Soð is þæt word þe ic on minum earde gehyrde be ðe. and be ðinum wisdome. ac ic nolde gelyfan ær ðan ðe ic sylf hit gesawe. nu hæbbe ic afandod þæt me næs be healfan dæle ðin mærð gecydd; Mare is þin wisdom and ðin weorc. þonne se hlisa wære. ðe ic gehyrde; Eadige sind þine ðegnas. and ðine ðeowan ðe symle ætforan þe standað. and ðinne wisdom gehyrað; Gebletsod sy se ælmihtiga God. þe ðe geceas and gesette ofer israhela rice. þæt ðu domas settest. and rihtwisnysse. Heo forgeaf ðam cyninge ða hundtwelftig punda goldes. and ungerim deorwurðra wyrta. and deorwurðra gymstana; Salomon eac forgeaf þære cwene swa hwæs swa heo gyrnde æt him. toforan ðære cynelican lace ðe he hire geaf. and heo gewende ongean to hire eðele mid hire ðegnum; Salomon ða wæs gemærsod ofer eallum eorðlicum cynegum. and ealle ðeoda gewilnodon þæt hi hine gesawon. and his wisdom gehyrdon. and hi him menigfealde lac brohton. Seo cwen hæfde getacnunge þære halgan gelaðunge ealles cristenes folces. þe com to ðam gesibsuman criste. to gehyrenne his wisdom. and ða godspellican lare þe he astealde. and be onlihtinge þæs soðan geleafan. and be ðan toweardan dome. be ure sawle undeadlicnysse. and be hihte. and wuldre. þæs gemænelican æristes; Seo cwen com to Salomone mid micclum lacum. on golde. and on deorwurðum gymstanum. and wyrtbræðum. and þæt bæron olfendas; Seo geleaffulle gelaðung þe cymð of ælcum earde to criste. brincð him ðas foresædon lac æfter gastlicum andgite; Heo offrað him gold. þurh soðne geleafan; And wyrtbræðas. þurh gebeda; And deorwurðe gymmas. ðurh fægernysse goddra ðeawa and haligra mægena; Be þissere gelaðunge cwæð se witega to gode; Adstitit regina a dextris tuis. in uestitu deaurato. circumdata uarietate; Þæt is. Seo cwen stent æt ðinre swyðran. on ofergyldum gyrlan. ymbscryd mid menigfealdre fahnysse; Seo gastlice cwen godes gelaðung is geglencged mid deorwurðre frætewunge. and menigfealdum bleo goddra drohtnunga and mihta; Heo sæde Salomone ealle hire digelnysse. and seo gelaðung geopenað criste hire ingehyd. and ða digelan geðohtas on soðre andetnysse; Olfendas bæron ða deorwurðan lac mid ðære cwene into hierusalem. for ðan ðe ða hæðenan þe ær wæron gehoforode ðurh gytsunge. and atelice ðurh leahtras. bæron ðurh heora gecyrrednysse. and geleafan. ða gastlican lac to cristes handum. Seo cwen wundrode Salomones wisdomes. and his getimbrunga. and ðenunga. and seo gelaðung wundrað cristes wisdomes. for ðan ðe he is sylf soð wisdom. and eal wisdom is of him; He getimbrode þa healican heofenan and ealne middaneard. and ealle gesceafta gesette on ðrim ðingum; In mensura. Et pondere. Et numero; Þæt is. On gemete. and on hefe. and on getele; Cristes ðenung is ure hæl. and folca alysednys. and ða sind gesælige ðe him ðeniað to gecwemednysse on ðam gastlicum gerynum; Seo cwen sæde þæt hire nære be healfan dæle gesæd be salomones mærðe. and seo gastlice cwen godes gelaðung oððe gehwilc halig sawul ðonne heo cymð to þære heofenlican hierusalem. þonne gesihð heo micele maran mærðe. and wuldor. ðonne hire ær on life ðurh witegan oþþe apostolum gecydd wære; Ne mæg nan eage on ðisum life geseon. ne nan eare gehyran. ne nanes mannes heorte asmeagan. ða ðing þe god gearcað þam ðe hine lufiað; Ða ðing we magon begytan. ac we ne magon hi asmeagan. ne us næfre ne aðryt þæra goda genihtsumnys; Crist is ealra cyninga cyning. and swa swa ealle ðeoda woldon geseon þone gesibsuman Salomon. and his wisdom gehyran. and him mislice lac brohton. swa eac nu of eallum þeodum gewilniað men to geseonne þone gesibsuman Crist þurh geleafan. and ðone godspellican wisdom gehyran. and hi him dæghwomlice þa gastlican lac geoffriað on menigfealdum gemetum; We wyllað eac secgan hu se apostol paulus spræc be ðære getimbrunge. þære geleaffullan gelaðunge; He cwæð be ðam grundwealle; Fundamentum aliud nemo potest ponere. preter id quod positum est quod est christus iesus; Þæt is. ne mæg nan man lecgan oþerne grundweall on ðære halgan gelaðunge. buton ðone þe ðær geled is. þæt is hælend crist; He is se grundweall þære gastlican cyrcan. swa swa we eow ær sædon; Se apostol cwæð; Swa hwa swa getimbrað ofer ðisum grundwealle gold oððe seolfor. oððe deorwurðe stanas. oþþe treowa. streaw. oððe ceaf. anes gehwilces mannes weorc bið swutel; Godes dæg hi geswutelað. for ðan þe he bið on fyre æteowod. and þæt fyr afandað hwilc heora ælces weorc bið; Gif hwæs getimbrung ðurhwunað and ðam fyre wiðstent. þonne underfehð se wyrhta edlean æt gode his weorces; Gif hwæs weorc forbyrnð. he hæfð þone hearm. and bið swa ðeah gehealden. ðurh þæt fyr; Ðas word we ne magon buton micele fyrhte trahtnian; Ðurh þæt gold we understandað geleafan. and god ingehyd; Þurh þæt seolfor rihtlice spræce. and getingnysse on godes lare; Þurh ða deorwurðan gymstanas. halige mihta. and se ðe þyllic weorc getimbrað on godes gelaðunge. ne mæg þæt fyr on domes dæge his getimbrunge forniman. for ðan ðe þæt fyr ne derað þam godum þeah ðe hit tintregige þa unrihtwisan; Gold and seolfor and deorwurðe stanas beoð on fyre afandode. ac hi ne beoð swa ðeah mid ðam fyre fornumene. Swa eac ða ðe habbað gode weorc. ne þoliað nane pinunge. on þam bradum fyre þe ofergæð ealne middaneard. ac hi farað þurh þæt fyr to criste buton ælcere dare. swilce hi on sunnan leoman faron; Se ðe getimbrað ofer ðam grundwealle treowa. oþþe streaw. oððe ceaf. untwylice he mæg witan þæt his weorc sceal on ðam micclum fyre forbyrnan. and he hæfð þonne hearm his weorces. and bið swa ðeah gehealden þurh þæt fyr; Ðurh ða treowu. and ðam streawe. and þam ceafe. sind getacnode leohtlice synna. þe beoð þurh þæt fyr afeormode. and se wyrhta hæfð wite þæs weorces. bið swa ðeah afeormod ðurh þæt fyr. and siððan becymð ðurh maran earfoðnysse to godes rice; Soðlice se ðe ða heafodleahtras wyrcð and on ðam geendað. he mot forbyrnan on ðam ecum fyre. and swa ðeah þa swæran synna ne beoð næfre afeormode. for nanes fyres ælincge; Þa leohtan gyltas sind ydele spræca. and þæt man underfo on æte and on wæte mare ðonne his lichaman neod sy. and þæt he oftor wifes bruce. ðonne he do for bearnes gestreone. and þæt man cyde buton steore intingan. oþþe oðrum olæce mid leasre lyffetunge. oþþe man biddendne ðearfan misræce. oððe ær mæle hine gereordige. oððe ungemetlice gæmnige; Ðas and ðyllice sind ðas lytlan gyltas þe magon beon ðurh ðam fyre fornumene. swa swa treowa. oþþe streaw. oððe ceaf; Ðas þyllice gyltas ne magon ure sawla ofslean. ac hi magon hi awlætan and gode laðettan. and gif we hi sylfwilles on andwerdum life ne gebetað. we sceolon neadunge on þam witniendlicum fyre hi geðrowian; Nu us ðincð swiðe teart wite þæt an ure fingra on fyr becume. and hwæt bið þonne eal se lichama and seo sawul samod ðrowiað on þam bradum fyre. þe ealne middaneard ofergæð? Fela sind eac witniendlice stowa. þe manna sawla for heora gymeleaste on ðrowiað. be heora gylta mæðe ær ðam gemænelicum dome. swa þæt hi sume beoð fullice geclænsode. and ne þurfon naht ðrowian on ðam foresædan fyre; Þa heafodleahtras sind. mansliht. cyrcbræce. and þæt man oðres mannes wif hæbbe. and leas gewitnys. Stala. reaflac. Gitsung. ydel gylp. Modignys. anda. and singal oferdrenc. hæðengyld. drycræft. wiccecræft; Ðas synna and oðre ðyllice ne beoð na afeormode on ðam witnigendlicum fyre. ac ða þe on swilcum leahtrum heora lif geendiað. beoð betæhte to ðan ecan fyre þonne crist cwyð; Discedite a me maledicti. Et reliqua; Gewitað fram me ge awyrigedan into ðan ecan fyre. þe ðam deofle is gegearcod and his awyrigedum englum; Is nu for ði micel neod gehwilcum men þæt he his gyltas ægðer ge ða læssan ge ða maran sylfwilles gebete. and mid soðre behreowsunge his scyppend gegladige. þone ðe he ær mid forsewennysse geæbiligde. þæt he ne ðurfe becuman to ðam teartum bryne. ne huru to ðan ecan forwyrde. ac geearnige swiðor þæt ece lif mid gode. and mid eallum his halgum; Wite gehwa cristenra manna þæt nan man ne sceal sceattas niman for godes cyrcan; Gif hit ðonne hwa deð þæt he godes bryde þæt is seo cyrce wið feo sylle. ðonne bið he Iudan gelic þe for criste æt ðam Iudeum feoh genam. and he sceal mid iudan on ecnysse ðrowian. buton he hit on life wið god ær gebete; Ne gedyrstlæce nan læwede man þæt he wissunge oððe ealdordom healde ofer godes ðeowum; Hu mæg oððe hu dear ænig læwede man him to geteon þurh riccetere cristes wican? Ne furðon nan gehadod man ne sceal him to geteon þæt he crist spelige ofer his halgan hired buton him seo notu fram godes lareowum betæht sy; Gif se læweda man wile sum mynster aræran. oððe gegodian. betæce he gode swa hwæt swa he þærto deð. and gesette ðone hired be healicra lareowa ræde. and næfre se læweda man ne healde ealdorscipe ofer gehadodum godes ðeowum; Gif hit ðonne hwa deð. wite he þæt he deð ongean cristes gesetnysse. and ealra his halgena; For worulde he mot godes ðeowum fylstan. and lætan hi lybban be heora boca wissunge. and heora gastlican ealdres tæcunge; We habbað nu gesæd be godes cyrcan. ægðer ge be ðære ealdan. ge be ðære niwan; Nu bidde we ðone ælmihtigan hælend. þæt he us ðurh his mildheortnysse geclænsige fram urum synnum. and us gelæde to ðære ecan gelaðunge heofenan rices. on ðam þe he rixað mid his gecorenum halgum. mid his ælmihtigan fæder. and ðam halgan gaste. on ealra worulda woruld

