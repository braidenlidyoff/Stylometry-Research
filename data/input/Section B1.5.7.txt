ðam is anweald & wuldor & wurðment on ecnysse a to worulde. 141: AMEN. : ÆHomM 7 (Bel 4) Cited by line no. assigned by DOE, following lineation of ed. 1: Simile est regnum celorum homini regi & religua. 3: Cristes iwunæ wæs ðæt he wolde oft spæcæn on deopum bigspellum to his discipulis; ða sæde he hwilon bigspel to heom. 5: Heofene rice is ilic ane kynge, he ðe hæfde mot wið his men hwilon & wolde mid gesceade settan his spæce. 6: He spæc þa wið ænne mon þe him ahte to geldene ten þusend pundæ, & manode him þæs feos. 8: Ða næfde þe ðegen nane mihte to þam þæt he ðam laforde his lane forgylde; ac þe laford het þa lædon ðone þægen mid wife & mid alle his cildrum & syllæn wið feo, þæt hure his lan wurde him forgolden. 11: Þa feol ðe þægen adun to his lafordes fotum & bæd hine georne mid þissum worde, cwæðende, La, leof, let me fyrst & ic þin feoh forgylde. 13: Ðe laford þa mildsode þam ðegene þerrihte, & læt hine faren, & all þæt feoh him forgeaf. 14: Ða eode þe ðegen ut; & he efne þa imette sumne oðerne mon of his agenum iferum, þe ahte him to geldenne hundtentig penegæ. 16: & ilæhte hine sonæ, & lægde hine adun & hine ofðryhte, ðus cwæðende him to, Ageld nu swiðe raðæ þæt þæt ðu me geldæn scealt. 17: Ða geælnode ðe oðer hine up swa ðeah, & feol to his fotum fyrstes him biddende. 18: Bihet þæt he wolde al his feoh him forgeldæn. 20: Þa nolde þe ðegen læten him nænne fyrst, ac sette hine on cwearterne mid swiðlicum gramæ oð ðet he him forgylde unðances his feoh. 22: Ða isægen þa hiredmen hu ðe þegen dyde embe ðone oðerne, & unrodsoden unglededon swiðe & cyddon þam kynge hu he idon hæfde. 24: Ðe kyng het þa sonæ hine clypiæn him to, & cwæð ðus mid yrre, Ealæ, ðu, yfelæ ðeowæ, ic forgeaf þe ðone sceat, swa swa ðu me bæde; & ðu noldest forgifæn swa þinum geferæn & him swa mildsiæn, swa swa ic ðe mildsode. 27: Ða yrsode ðe laford, ant læt hine bitæcen þam stiðum witnerum, þe hine witniæn sceolden, oð ðet he forgylde al ðæt feoh him seolfum for his arleasnesse þæt þæt he him forgeaf. 30: Nu sægð us þis godspel þæt þe Hælend þa sæde. 31: Al swa deþ to soðan min heofenlice Fæder eow, gif ge ne forgifæð eowrum gebroðrum, ælc an of his heortæn, þæt þæt he agylte. 33: Her is mucel andgit eow monnum to witenne; & we nimæð her to to ðissere trahtnunge Augustinum ðone wisæ, ðe we wæl truwiæð, swa swa he hit gelogode on ðare Ledenspæce; & we al swa hit sæcgæð on Engliscere sprece eow. 37: Heofene rice is ihaten on ðissere stowe Godes agene laðung, þæt is, al Godes folc, ðe rihtlice ilefæð on ðone lifigende God; & on þare laðunge gewurð þeos gelicnesse, for þan ðe God sylf is þe soðæ kyng þe us monnum mildsæð for his mycele cyste, & wule þæt we mildsien oðrum monnum al swa. 41: Ðe Hælend cwæð hwilon to þam halgan Petrum ðus, Gif þin broðor synegæð wið þe, cyð him onsundron ærest. 43: Gif he þe ihyræð, swa ðu strynest hine Gode. 44: Gif he þe ne ihyræð, hafe ðe to gewitæn ænne broðor oððe twegen, & ðrea hine eft swa; ant gif he him ne gehyrð þæt he hine gerihtlæce, sæge ðenne openlice on alle gelaðunge. 46: Gif he ðonne ne gehyrð ða halga laðunge, beo he ðenne ælfremed, swa swa hæðen mon from ðe. 48: Ða axode Petrus, Hu ofte sceal ic forgifæn? 48: Bið inoh seofen siðum? 49: & him sæde ðe Hælend, Ne sæcge ic na seofen siðum; ac ðu scealt forgifan seofon siðon gewis, & hundseofentig siðon. 51: Ða sæde him ðe Hælend syððan þis bigspel, swa swa we hwene ær eow sæden on Englisc. 52: For þan ðe he us lærde mid þare licness, & nolde þæt we loseden, from his lufe ælfræmede. 53: Ælc mon eornestlice ah to geldene sum þing, ant hæfð oðerne mon þe him sceal sum ðing; forþon ðe nan mon nis ðe næbbe sume synne, ant nan mon nis eft aht eað fynde on life þe næbbe oðerne mon ðe wið hine agylte. 57: Nu sette God sylf us þesne regol betwyx us, þæt we þam forgifan þe wið us agyltæð, þæt God us forgife ure gyltæs wið him. 59: Twa weorc beoð þare soðan mildsunge þe us alysæð be Cristes sylfes lare. 60: Dimitte & dimittetur uobis, date & dabitur uobis, He cwæð, Forgife ge, and eow bið forgifen. 61: Doð god oðrum monnum, & eow bið god igifen. 62: Ðu bist mildsunge æt Gode; mildsæ ðu oðre men. 63: Ðu wylt underfon god; tyðæ ðu oðre men, na for ðissum life ane, ac for þam ece life, ðær ðe bið forgolden be hundfealde iwiss swa mycel swa ðu bi anfealde her monnum tyðæst for þæs Hælendes lufæn, ðe ðe het don swa. 66: Nu mage we axiæn swa swa Petrus axode, Hu ofte we sceolon oðrum monnum forgifæn? 66: Ælce dæge we biddæþ ure synne forgifennysse on þam paternoster, swa swa Crist sylf us gesette þæt gebed; ærest his apostolis, & heo syððan us forþ, þæt God sylf us forgife ure synnæn wið hine, swa swa we forgifæð þam ðe wið us agyltæð. 71: Nu acsoð God þe hu felæ synna he forgife þe, þenne sægest ðu, alle; do þu al swa ðe sylf forgif allum þam monnum ðe wið þe agyldtæþ. 73: Hwæt gemænð þonne ic cwæðe þæt monigfealde getel seofen & hundseofentig? 74: Nu sægð us Augustinus mycele tacnunge be ðam getæle þus. 75: Ða þa ure Hælend wæs her on life ifullod, þa tealde þe godspellere Lucas from Criste sylfum upweard to Adame alle þa fæderæs æfre, from men to oðrum; & he funde þa seofen and hundseofentig fæderæs, þæt beoð swa fæla mægða. 78: Ant Matheus þe godspellere ongon to tellenne fram Abrahame duneweard oððet Cristes acennednysse. 80: He tealde niðerweard hu Crist com to middanearde, & Lucas tealde upweard fram Cristes fulluhte, forþan ðe his upstige ongan on þam fulluhte. 82: On his fulluhte wæron heofenæs iopenode, ðæt iseah Iohannes, þe hine fullode, & Lucas tealde þanon, swa swa we sædon ær, upweard to Adame seofen & hundseofentig mægða. 85: Nu næs nan mægð forlæten æfre from men to oðrum; ne nan synna þæt ne sceal beon forgifen. 86: Forþan ðe on ðam fulluhte beoð alle synna forgifenæ, ðanon þe Lucas tealde þa mægracan upweard. 88: Ða ða ðe Hælend wolde her on life beon acenned on þare seofan mægðe & ðare hundseofenteoðan mægðe, & bead syððan Petrum þæt he swa oft forgife, ðæt he geswutelode þæt alle synna sceolen beon a forgifene be ðam ylcæ tele. 91: Git þær is oðer tacnuncg alswa deop swa ðis. 92: Godes lage wæs isett þurh hine sylfne, iwriten on twam stænene weaxbræden mid tyn ealicum wordum, þæt is Decalogus icwæden on Leden, ða he bitæhte Moysen on ðam munte Synay his folce to steore, & forð swa us alle. 95: Nu is þæt tynfealde getel on ðam tyn ðusendæ, swa fela ðusend pundæ sceolde þe ðægen þam kynge; & hundteontig penegæ bið tyn siðes tene, swa mycel sceolde þe mon þam þegene bi þam ylce getæle be þam tyn bebodum þe God sylf sette his monnum to steore. 99: On ðam tenfealde getæle bið Godes lage ifylled; & on endlyfænfealde bið þeo forgeagednysse þæt mon Godes lage tobræce mid forgægednysse & synna gefræmme on his gesetnysse. 102: Forþyg weron itealde on þam Godes itælde, þe Moyses wrohte on þam wæstene, þa alles endlyfæn wæbb betwyx þam oðrum webbum. 104: Þa endlyfæn wæron hærene for ðare dæþbote and for þare andetnysse mid bireowsunge, þe ðe mon don sceal, þe Godes lage tobræcð; & he sceal mid stiðnysse his synne gebeten. 107: Nu forgeaf þe kyng, swa swa ðis godspel cwæð ær, alne þone mycele gylt mildelice þam þegene, ðeah þe he wurðe nære; ac he nolde forgifæn his agenum iferæn ðæt ðæt he him sceolde mycele læsse gesceat þonne him sylfum wæs forgifen. 110: He nolde getyðian ðæt ðæt him wæs ityðod, & he wearð þa bitæht to tintregienne þam stiðum witnerum, þe hine witniæn sceolden oððet he forgylde alne þone sceat. 113: Nu sægð us þis godspel þæt þe Hælend þa sæde, All swa deþ to soðan min heofenlice Fæder eow, gif ge ne forgifæð eowrum gebroðren, ælc an of his heortæn, ðæt þæt he agylte wið hine. 116: Johannes þe apostol, ðe wæs eac godspællere, awrat on his pistole ðissum wordum cwæðende, Si dixerimus quia peccatum non habemus ipsi nos seducimus & ueritas in nobis non est & cetera, Gif we sylfe sæcgæð þæt we synnan næbbæð, we bipæceð us sylfum & soðfestnysse ne bið on us. 120: Gif we ðonne andetteð ure synnæn geornlice, God bið us itreowe, & eac swiðe rihtwis, & forgyfæð us ure synnæn þurh his soðæ lufe, and eac us afeormæð fram unrihtwisnesse. 123: We sceolon forgyfæn ðam ðe wið us agyltæð, swa swa ðe Hælend sæde, be ðam ðe ge sylfe herdon, of inneweardre heortæ þæt he us mildsige. 125: Ac ne cwæð þu na mid wordum þæt þu wylle mildsiæn, & ælcige swaðeah wiðinnæn ðinre heortan; for þan ðe God isihð þin ingehyd swytellice, þeah ðe men nyten hwæt ðu on mode bihydest. 128: God cwæð eft nu to þe, Ic forgife nu ærest þe; forgif þu hure syððan; & gif ðu swa ne dest on eornost, ic wulle habban eft æt þe þæt þæt ic ðe ær forgeaf; ðis is to understandenne mid inneweardre heortan. 131: Ac Augustinus us sægð ðæt mon steoræn sceal his agene childum mid æge & mid lufe, hwilon mid wordum, hwilon mid swingelum, gif he ælles ne mæg heoræ dysig alecgæn. 134: Ðæt bið yfel geðyld þæt ðu iðafige þinum bearne/ þæt he on fræcednesse fare mid his dysige, and þu locige on hwylce þe licie; þenne bið þeo lufe him al to hatungæ awend, gif þu nelt his gehælpæn & him steoræn on ær. 137: Ðam stuntum monne mon sceal steoræn æfre butæn ælcere hatunge, & hine rihtlæcen; ða ðe styræn sceolon na to stiðlice swa ðeah, ac swa swa milde fæder, mid mildheortnysse æfre, þæt þe mon beo irihtlæht, na mid ræðnesse fordon. 141: All swa ðe læce deþ ðe læcnæð þene mon, þe pinæð on ða wundæ ðæt heo wurðæ ihæled. 142: Forþan ðe ðe mon losæð þe ligeð yfele forwundod, gif þe læce him aræð & nyle mid stiðnesse þa wunde hælen mid þam ðe his creft tæcæð. 144: Nu beoð sume gultæs, swa swa us sæcgæð bec, ðe mon digollice sceal mid gesceade betan, & sume openlice þæt oðre beon isteoredæ. 146: Gif ðe gylt beo digle, bet þu hine digollice, and ne mælde þu nateshwon hine oðrum monnum; and gif openlice agulte, bed þu hine openlice. 148: Ðu þe styran scealt, þæt he seolf beo irihtlæht, & oðre beon istyrede, ðe þa steor ihyræð. 150: Þus tæcæð us þæt godspel and þe Godes apostol. 151: Ðe ðe monhatæ bið, ne mæg he wæl styræn; forþan ðe þa halga weræs ðe weron iu lareowæs beoð nu iherode ðurh heoræ liðnysse; ant God sylf is liðe ant mid liðnysse us steoræð

