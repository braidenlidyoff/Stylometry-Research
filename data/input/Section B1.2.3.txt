: ÆCHom II, 2 Cited by page and line no. following ed. UII. KALENDAS. IANUARII. NATALE SANCTI STEPHANI PROTOMARTYRIS. AUGUSTINUS SE wisa biscop spræc to his folce be ðam wundrum. and tacnum. þe se halga wer STEPHANUS ðe we todæg wurðiað on his neawiste geworhte. and þus cwæð; Mine gebroðra þa leofostan we truwiað þonne ge gelomlice gehyrað ða mærlican wundra þæs eadigan cyðeres Stephanes. þæt heora forwel fela on eowerum gemynde fæste beoð. and na mid gymeleaste adylegode; Sum Yponienscis mæden wearð deofolseoc. þa gesmyrode sum mæssepreost hi mid ele þæs halgan cyðeres Stephanes. and heo þærrihte wearð gewittig; Sum blind wif com to þære halgan cyrcan þe wæs on wurðmynte þises eadigan weres gehalgod. and hi gebæd. and þærrihte geseah; Heo ða gewende ongean blissigende. buton latteowe. seo ðe ær blind þider gelæd wæs; Eucharius hatte sum mæssepreost on þam lande þe is gehaten hispania. se wæs ðearle geswenct mid langsumum broce. ða gebrohte se biscop Possidius. sum ðing lytles of ðære foresædan cyrcan þæs eadigan stephanes. and se preost þurh þæt wearð gehæled; Eft syððan him becom oðer untrumnys. þæt he forðferde. and his lic bewunden læg. ac him man lede on uppan his agene tunecan. ðe wæs gebroht fram þære cyrcan þæs eadigan cyðeres. and he of deaðe aras; Martialis hatte sum hæðen wer. on wintrum geripod. he onscunode micclum cristenra manna eawfæstnysse. þa wæs his dohtor cristen swiðe gelyfed. and hire wer wæs on ðam ylcan geare gefullod; Þa gesawon hi hine adligne. and mid wope bædon þæt he cristen wurde ær his ende; Ac he wiðcwæð þwyrlice. and hi mid gedrefedre æbilignysse him fram adraf; Þa wearð ðam aþumme to ræde geðuht þæt he eode to ðære halgan cyrcan þæs foresædan cyðeres. and þæs eadigan stephanes þingunge bæde. to ðan ælmihtigan þæt he forgeafe godne willan þam seocan hæðenan þæt he leng ne elcode to his geleafan; Þa dyde se aðum swa mid ormætre geomerunge and wope. and syferlice mid byrnendre arfæstnysse. and sume blostman of ðam halgan weofode genam. and gelede under þæs hæðenan heafod; He ða on þære ylcan nihte æfter his frumslæpe neodlice clypode. biddende þæt man ðone biscop to him gefette. þa andwyrdon his frynd and cwædon þæt he on neawiste nære; He ða eft geornlice bæd. þæt him man sumne mæssepreost gelangode. cwæð þæt he on god gelyfan wolde. and eadmodlice to fulluhte gebugan; His frynd þæs micclum wundrodon. and blissodon. and he ðærrihte wearð gefullod. and hæfde him on muðe oð his forðsið þa ylcan word þe se eadiga stephanus on his ende to gode gecwæð; Criste. accipe spiritum meum. þæt is crist onfoh minne gast. and he swa æt nextan mid þam worde gewat; Nyste he þeah ær þæt se eadiga stephanus on his ðrowunge swa clypode. ac ðurh his ðingunge he wearð to fulluhte. and to ðam wordum onbryrd; Þær wæron eac gehælede þry fotadlige men þurh ðone halgan cyðere. Twegen landes menn. and an ælðeodig; Þa landes men wurdon þærrihte gehælede. and ðam ælðeodigan wearð geswutelod hwæt he to his fotum lecgan sceolde. and he swa dyde swa him geswutelod wæs. and seo seocnys þærrihte geswac; Sum cild plegode gymeleaslice and bearn under anum yrnendum hweole. and wearð to deaðe tocwysed; Seo moder þa dreorig bær þæs cildes lic to þam foresædum gemynde þæs halgan stephanes. and hit sona geedcucode and ansund æteowode; An eawfæst mynecenu læg swiðe geswenct. orwene ælcere edwyrpinge; Þa asende man hire tunecan to þære halgan cyrcan. ac heo gewat ær se ærendraca ongean come; Hire magas ðeah oferbræddon þæt lic mid þære tunecan. and heo sona cucu aras; Sum gelyfed man gebæd æt þære cyrcan for his adligan dehter. and hire reaf þider abær. efne ða ða he ham gecyrde. þa urnon his hiwan him togeanes. and hire forðsið him gecyddon; He ða mid þam reafe þæt lic oferwreah. and seo dohtor þærrihte to life aras; Eft sumes oðres mannes sunu þurh untrumnysse gewat. ac ða ða his frynd þa licðenunge gearcodon. þa tihte heora sum þæt man þæs cnapan lic smyrian sceolde mid ele þæs halgan stephanes; Hi swa dydon. and he geedcucode; Eft sum þegen brohte his suna lic to ðam foresædan gemynde þæs halgan cyðeres. and mid micclum wope hine gebæd. and æfter his gebede he ahof þæt cild up geedcucod and ansund; Gif we wyllað ealla ða wundra. and hælða awritan. þe we oncneowon gefremode þurh ðone wuldorfullan cyðere stephanum. ðonne wyrce we manega bec. ær ðan ðe we hi ealle gegaderion. and ðeah hi ne magon beon ealle gegaderode; Sind þeah sume þe ic forsuwian ne mæg; An æþelboren wif wearð micclum geswenct mid langsumere untrumnysse. and hire ne mihte nan læcecræft fremian; Þa lærde hi sum Iudeisc man þæt heo name ænne wernægel of sumes oxan hricge. and becnytte to anum hringe mid hire snode. and mid þam hi to nacedum lice begyrde; Þa ferde heo swa begyrd to þæs halgan cyðeres cyrcan. þæt heo ðær hire hæle abæde; Þa wicode heo be wege wið þære ea þe is gehaten BAGRADE. and on ærnemerien siðode swa swa heo gemynt hæfde; Ða geseah heo licgan ðone hring on ðam wege ætforan mid snode mid ealle. and þæs micclum wundrode; Þa wende heo þæt se hring toburste. oððe seo snod toslupe; Ac ða ða heo afunde þone hring gehalne. and þa snode mid eallum cnottum swa fæste gewriðen swa heo ær wæs. ða understod heo þæt þæt wundor gelamp þurh ðæs halgan mihte. ðe heo to fundode. and micclum truwode hire hæle toweard ðurh his geearnungum. and wearp ðone hring mid þam bendum into ðam flowendum streame; Heo ferde ða mid bliðum mode to ðære halgan cyrcan. and ðær hire hæle gefette. þurh ðæs halgan cyðeres ðingunge; An wundorlic tacn gelamp æt þæs halgan gemynde. swa widmære ic wene þæt feawa wæron on þære neawiste þe þæt ne gesawe. oððe ne gehyrde; Seofon gebroðru wæron. and ðreo geswustra. anre wydewan cild. on ðære byrig Cappadocia. æðelborenre mægðe; Þa wearð seo modor biterlice gegremod. æfter hire weres forðsiðe. fram hire anum cilde to ðan swiðe. þæt heo on eastertide eode to cyrcan. and wolde ðone sunu þe hi getirigde mid wyriungum gebindan; Þa gemette heo ænne deofol on mannes hiwe. se befran hwider heo wolde; Þæt earme wif andwyrde and cwæð. þæt heo wolde to cyrcan gan. and þone sunu ðe hi tirigde awyrian; Þa andwyrde se deofol on þam menniscum hiwe; Riht ðu dest and wel. gif ðu ealle ðine cild tosomne wyrigst. for ðan ðe hi ealle on andwerdnysse stodon ða ða se an ðe tynde. and noldon þe ealgian wið heora breðer. ne hi ðinne teonan ne besargodon. wyrig hi ealle togædere; Þæt earme wif gelyfde his wælhreowum geðeahte. and wearð mid maran wodnysse astyrod. eode þa to ðam fantfæte. and tolysde hire feax. and bedypte on ðam fante. and mid micelre hatheortnysse ealle hire bearn manfullice wirigde; Æfter þisum gecyrde ham. and gemette ealle hire bearn mid ormætre cwylminge. cwacigende eallum limum; Þa wearð heo mid micelre sarnysse ðurhslegen. þæt heo swa micel man gefremode. eode ða and hi sylfe on grine aheng. þæt heo fotum span; Witodlice se ylca deofol ðe hi tihte ær to ðære manfullican wyriunge. se hi eft siððan to hire agenre hengene gelærde; Þa earman bearn ne mihton ða leng for sceame on þære byrig aðolian. for ðære atelican cwacunge. ac ferdon worigende geond eallum romaniscum ymbhwyrfte; Twegen þissera becomon to us. broðer. and swuster. Paulus. and Palladia. widcuðe ðurh heora yrmðe; Hi comon twam wucan ær eastron. and dæghwomlice geneosodon ða halgan cyrcan on þære ðe wæs þæs wuldorfullan stephanes gemynd. biddende þæt he him god gegladode. and him ða ærran hæle forgeafe; Þa on ðam easterdæge eodon hi swa hi gewunode wæron to þære cyrcan. and se broðor hine gebæd æt þam halgum reliquium; Þa wearð he færlice astreht. and slapendum gelicost læg. na swa ðeah cwacigende swa swa him on slæpe gewunelic wæs; Efne ða he aras and nateshwon ne cwacode. for ðan ðe he wæs gehæled and stod gesund. sceawigende þa þe hine sceawodon; Eornostlice hwa mihte ða forsuwian godes herunge; Soðlice seo cyrce wearð gefylled mid clypungum ðæs blissigendan folces. and hi urnon to me an æfter anum ðær ic inne sæt ða gearo to ganne; Ælc æfter oðrum cydde me þæt wundorlice godes tacn. and ic ðæs micclum gode ðancode; Þa æt nextan stop inn se gehæleda cniht. and hine to minum cneowum gebigde. and ic hine to minum cosse arærde; Ic eode ða to godes ðenunge. and þæt folc gebletsode. and him godes gerihtu dyde; Ic gelaðode þone gehæledan cniht to urum gereorde. and he us rehte ealle his broðerlicere and moderlicere yrmðe racu; On ðam ðriddan easterlicum dæge. ic het standan þone gehæledan broðer ætforan ðam folce. and his swuster samod. and ic him rehte ða race be endebyrdnysse; Þæt folc beheold þone broðer standan buton atelicere cwacunge. and seo swuster eallum limum egeslice cwacode; Þa ðe hine ær ne gesawon. and nyston fram hwilcere yrmðe godes mildheortnys hine gehælde. hi mihton tocnawan on ðære swuster bifunge; Þa het ic æfter ðære gereccednysse hi hwæthwega ufor gan. and ic ongann be ðam cuðan intingan hwæthwega geornlicor smeagan; Efne ða færlice wurdon gehyrede oðre clypunga niwre blisse of þæs martyres gemynde. and þæt folc beah ðyderweard; Seo cwacigende swuster eode of ðam stæpum þe heo on astod to ðam halgan cyðere wolde hi gebiddan. and heo ðærrihte swa heo þæt gesceot hrepode læg swilce heo mid slæpe fornumen wære. and aras siððan hal; Þæt folc ða mid micelre fægnunge and singalre herunge hi gelæddon to ðære stowe þær heo lytle ær cwacigende stod. and micclum fægnodon. þæt heo wæs þam breðer gelic. ðam ðe heo hwene ær ðurh ða egeslican bifunge ungelic wæs; Hwæt ða ealle samod blissodon on godes herungum. swa micclum þæt ure earan earfoðlice mihton heora stemne aræfnian; Hwæt wæs on ðæra blissigendra heortan buton godes geleafa. for ðan þe stephanes blod agoten wæs? Hwæne mærsiað þas wundra mid heora seðunge. buton crist þe on soðre menniscnysse geboren wæs. and mid flæsce of deaðe aras. and mid flæsce to heofonum astah? Witodlice ðes halga cyðere. and his æftergengan wæron gewitan þyses geleafan. and ðisum geleafan hi cyddon gecyðnysse oferswiðende þisne feondlican middaneard. na ongean feohtende ac sweltende; Þes eadiga wer Stephanus þe we ymbe sprecað. and mid cyrclicum ðenungum wurðiað. is se forma cyðere þe ærest æfter cristes upstige. to heofenan rice wuldorful becom; He filigde cristes fotswaðum swiðe nean. and his gebysnunge arfæstlice geefenlæhte; Crist mildheortlice his cwellerum to ðam ælmihtigum fæder geðingode. þa ða he on rodehengene ahafen wæs. þus cweðende; Min drihten miltsa him nyton hi hwæt hi doð; Eft se halga stephanus under þam heardum stanum his cneowa gebigde. and for his stænendan slagan þus bæd; Drihten min. ne sete þu him ðas dæda to synne; He is fyrmest on martyrdome. and fyrmest on lareowdome. for ðan þe he eallum cyðerum cristes bysne æteowode. betwux ðam he hylt ealdordom. a buton ende; Nis nanum men alyfed þæt he oðerne wyrige. for ðan þe se apostol paulus cwyð. þæt ða wyrigendan godes rice ne geagniað; Ne wyrige nan man oðerne. ne yfeles ne wisce. þy læs ðe he ðurh ða wyriunge. his sawle swilce mid deoflicum rapum gewriðe. and ða wrace ðrowige on his gaste. þe þæt wif on lichaman ðrowade. þe be deofles ræde hire agenne team mid wyriunge geyrmde. and hi sylfe mid grine acwealde; Gyman ealle fæderas. and moddru. þæt hi heora cild mid gramlicum wyriungum deofle ne betæcon. and warnian ða bearn þæt hi naðer ne fæder ne moder mid teonan ne getyrion to heora wyriungum. for ðan hit is awriten on godes . æ; Arwurða ðinne fæder and þine moder. þæt þu lang lif ofer eorðan wunie; Ne mæg nan man oðerne wyrian. and him sylfum gebeorgan. ac he fordeð his agene sawle mid þære manfullan wyriunge. getimige ðam oðrum swa him getimige; Ure tunge is gesceapen to godes herungum. and to gesceadwisum spræcum. na to deofollicum wyriungum; Ne magon we mid anum muðe bletsian. and wyrian; Mine gebroðra understandað þis. ne slihð se dema þone forscyldgodan sceaðan. ac he hæt his underðeoddan hine belifian; Witodlice se ðe oðerne wyrigð. he set hine sylfne to deman. and god to slagan; Þonne he bitt þæt god þone oðerne fordon sceole. hwæt deð he ðonne buton swilce he deme. and god slea; Uton beon gemyndige hwæt drihten be ðysum tæhte; He cwæð lufiað eowre fynd. doð þam tela ðe eow hatiað. and gebiddað for eowerum ehterum and tynendum. þæt ge beon eowres fæder bearn se ðe on heofonum is. Sy him wuldor and lof. a. on ecnysse. AMEN

