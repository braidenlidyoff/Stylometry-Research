:- : ÆCHom II, 1 Cited by page and line no. following ed. ; CATHOLICUS SERMO DE NATALE DOMINI AD POPULUM EXCERPTUS DE TESTIMONIIS PROPHETARUM. 8. KALENDAS. IANUARII. NATIVITAS DOMINI: . MINE GEBROÞRU ða leofostan on þisum dæge we wurðiað ures hælendes acennednysse æfter þære menniscnysse; He wæs todæg acenned of ðam halgan mædene MARIAN mid lichaman. and mid sawle. se ðe wæs æfre mid ðam fæder wunigende on þære godcundnysse; He is tuwa acenned. and ægðer acennednys is wundorlic. and unasecgendlic; He wæs æfre of ðam fæder acenned. for ðan þe he is þæs fæder wisdom. þurh ðone he geworhte. and gesceop ealle gesceafta; Nu is ðeos acennednys buton anginne. for ðan þe se fæder wæs æfre god. and his wisdom. þæt is his sunu wæs æfre of him acenned. buton ælcere meder; Þeos acennednys þe we nu todæg wurðiað wæs of eorðlicere meder buton ælcum eorðlicum fæder. se fæder ðurh hine gesceop us. and eft ða ða we forwyrhte wæron. þa asende he þone ylcan sunu to ðisum life to ure alysednysse. for ðan þe adam se forma mann. agylte wið god. and his scyppendes bebod tobræc. and deofles lare gehyrsumode. and wearð deofle betæht. he and eal mancynn into helle wite; Þa æfre smeade god fram frymðe middaneardes. hu he mihte mancynnes gehelpan. and fram deofles anwealde ahreddan; Þa nolde he asendan to ure alysednysse. naðor ne engel. ne heahengel. ne witegan. ne apostolas. Ac sende se fæder his ancennedan sunu to þrowunge and to cwale. for mancynnes alysednysse; Ða geswutelode god hu miccle lufe he hæfde. and hæfð to us. þa ða he asende his agen bearn to slege for us; Hwa dorste þæs gewilnian þæt se ælmihtiga cyning sceolde besceofan to cwale his ancennedan æðeling and swa ahreddan þone ðeowan? Næs se sunu na genyd þæt he mann gewurde. and siððan for us ðrowian sceolde. ac he wæs gehyrsum his fæder æfre oð deað; He wæs ancenned mid his fæder on heofonum. ða nolde he ana beon ac wolde habban gebroðru. and com to us for ði þæt he wolde us to his rice gebringan. þær we to gesceapene wæron; Þa gif he come on ðære godcundnysse buton menniscnysse. þonne ne mihte ure tyddernys aberan his mihte; Ne seo godcundnys ne mihte nan ðing þrowian. for ðan þe heo is unðrowigendlic; Þa genam se ælmihtiga godes sunu ða menniscnysse of anum mædene. and wearð gesewenlic mann and þrowigendlic; And swiðe gedafenlic hit wæs ða ða he mann wolde beon þæt he ne geceas na him wif to meder. ac geceas clæne mæden; And eac ða ða mæden acennan sceolde. þæt heo acende god ælmihtigne. se ðe is ægðer ge God ge mann an crist; He ongann beon þæt he næs. ac he ðurhwunode þæt he ær wæs; He ongann on ðære menniscnysse. se ðe æfre wæs. and æfre bið god; Nis na hwæðere gerunnen togædere seo godcundnys. and seo menniscnys. ac seo godcundnys is ymbscryd mid þære menniscnysse swa þæt ðær nys naðor gemencgednys ne todal; Marian mægðhad wæs menigfealdlice getacnod on þære ealdan æ; God bebead moysen þam heretogan þæt he gename twelf drige gyrda æt þam twelf mægðum israhela ðeoda. and alede hi ætforan ðam halgan scrine binnon ðam micclan getelde. and he wolde ðurh ða gyrda geswutelian. hwæne he to biscope gecoren hæfde; Þa on ðam oðrum dæge wæs Aarones gyrd gemett growende mid bogum. and blowende. and berende hnyte; Witodlice seo drige gyrd þe næs on eorðan aplantod ne mid nanre rinde befangen. ne mid sæpe acucod. and swa ðeah greow. and bleow. and bær hnyte. hæfde getacnunge þære eadigan Marian. þe næfde weres gemanan. and swa ðeah þone liflican wæstm abær se ðe is soð biscop and ure sawla alysend; Mennisc gesceapennys is on feower wison; Se frumsceapena mann adam næs gestryned ne acenned. ac god hine gesceop; Seo oðer gesceapennys wæs swa. þæt god gesceop Euan of hire weres sidan; Ne sind þas twa gesceapennyssa nanum oðrum gelice; Seo ðridde gesceapennys is þæt men beoð gestrynede ðurh wer. and þurh wif. swa swa we dæghwomlice geseoð. and þeos an gesceapennys is gewunelic; Seo feorðe gesceapennys wæs swa. þæt crist wearð acenned of mædene buton were; Nis ðeos gesceapennyss. nanum oðrum gelic; Þa twa forman gesceapennyssa feollon on hryre. and seo ðridde wæs on hryre acenned. ac seo feorðe alysde ða ðreo; Se ylca godes sunu se ðe ealle ðing gesceop. he eac gesceop his agene moder. and on hire innoð sylf becom. and ðæron geworhte his agenne lichaman. and wearð of hire geboren. soð man on sawle and on lichaman. and seo modor næs na gewemmed þurh þæt cild ac wæs gehalgod; Mæden heo wæs beforan ðære cenninge. and mæden on ðære cenninge. and mæden æfter ðære cenninge. ne bið nan mægþhad forloren on cenninge. ac bið forloren on hæmede. þonne hwilc mæden mid luste weres bricð. þonne bið hire mægðhad æfre siððan adylegod. hæbbe heo cild næbbe heo; Ac þæt clæne mæden Maria hæfde behaten hire mægðhad gode. and wæs mid þam halgum gaste afylled. and gescyld wið ælcere costnunge; Ne unlust on hire mod ne becom. ne heo weres ne breac. þa wæs heo for ði mæden þeah ðe heo cild hæfde; Nis nan wifhades mann hire gelica. for ði naðer ne ær ne siððan næs nan mæden þæt bearn gebære. and syððan mæden þurhwunode buton hire anre; Sindon þeah hwæðere sume gesceafta þe tymað buton hæmede. and bið ægðer ge seo moder mæden. ge seo dohtor þæt sind beon; Hi tymað heora team mid clænnysse; Of ðam hunige hi bredað heora brod. and beoð acennede þa geongan mid mægðhade. and ða yldran wuniað on mægðhade; Eac seo halige godes gelaðung þæt is eal cristen folc is genemned to anum mædene. swa swa se apostol Paulus cwæð to ðam folce þe he to gode gebigde; Ic beweddode eow anum were. þæt ge sceoldon gearcian clæne mæden criste; Eac IOHANNES se fulluhtere þus cwæð be criste; Se ðe bryde hæfð. he is brydguma; And se sealmwyrhta Dauid sang be criste þus cweðende; Swa swa brydguma he gæð forð of his brydbedde; Ealle cyrcan on middanearde sind getealde to anre cyrcan. and seo is gehaten godes gelaðung. for ðan ðe we sind ealle gelaðode to godes rice; Nu is ðeos gelaðung cristes bryd. and þurhwunað mæden swa swa seo halige Maria; Seo gelaðung is ealra cristenra manna moder. on gastlicere acennednysse. swa swa crist sylf cwæð on his godspelle; Buton gehwa beo tuwa acenned. ne mæg he na faran into heofonan rice; Hu bið se mann tuwa acenned? ælc man bið acenned lichamlice of fæder and of meder. ac he ne bið na godes bearn buton he beo eft acenned of þære gastlican meder of cristes bryde. swa swa he sylf cwæð; Buton gehwa beo geedcenned of wætere and of ðan halgan gaste. ne mæg he faran into godes rice; Ælc man bið mid synnum gestryned and geboren ðurh adames forgægednysse. ac he bið eft criste acenned on ðære halgan gelaðunge. þæt is on godes cyrcan þurh fulluht; Þæt wæter aðwehð þone lichaman. and se halga gast aðwehð ða sawle fram eallum synnum. and se gefulloda man bið þonne godes bearn gif he on riht hylt fæder and moder. þæt is crist and his bryd seo ðe dæghwomlice acenð gastlice cild. and hwæðere ðurhwunað on clænum mægðhade; Ure ealda fæder adam us gestrynde to deaðe. and crist us gestrynð gastlice to ðan ecan life. gif we forbugað deofles lare. and beoð urum drihtne gehyrsume on his bebodum; Ealle ða ðing ðe crist dyde for us. ealle hi wæron ær gefyrn gewitegode. þæt men sceoldon gelyfan þæt he is soðfæst. þonne he hæfð swa fela gewitan þe cyðdon his tocyme. and hu he geboren wæs. and hu he ðrowode deað his agenes þances. and hu he of deaðe aras. and astah to heofonum. and hu he cymð eft to ðam micclum dome. to demenne eallum mancynne ælcum be his gewyrhtum; Se ælmihtiga god behet gefyrn worulde Abrahame þam heahfædere þæt on his cynne sceolde beon eal mancynn gebletsod. and him eac swa gelæste; Of abrahames cynne com se mæra cyning Dauid. and of ðam cynecynne com seo halige maria. and of marian crist wearð acenned. and þurh crist is eal mancynn gebletsod. þa ðe rihtlice gelyfað; Eft se witega hieremias cwæð be ðam hælende ðes is ure god. and nis nan oðer geteald to him. he arærde and gesette steore and þeawfæstnysse his folce Israhel; He wæs siððan gesewen ofer eorðan. and mid mannum he drohtnode; Eft oðer witega micheas witegode be cristes tocyme. þus cweðende; Þonne bið sib on eorðan þonne ure drihten cymð to urum lande. and ðonne he gæð into urum husum; Eft Isaias se witega awrat on his witegunge and þus cwæð; Efne an mæden sceal geacnian. and acennan sunu. and his nama bið emmanuhel þæt is gereht god is mid us; Eft Ezechiel witegode be ðære byrig Hierusalem. and be criste ðus cweðende; Þin cyning cymð to ðe eadmod. and geedstaðelað þe; Danihel se witega sette eac on his witegunge. þæt se heahengel Gabrihel him com to fleogende. and him þus to cwæð; Ic eom cumen to ðe danihel to ði. þæt ic sceal ðe tæcan. and þu understand mine spræce. and understand þas gesihðe; Feower hund geara and hundnigontig geara sind getealde of ðysum dæge ofer ðe. and ofer ðinum folce. and ofer ðære byrig hierusalem. and þonne bið seo ealde forgægednys geendod. and synn underfehð geendunge. and unrihtwisnys bið adylegod. and bið gebroht ece rihtwisnys. and gesihð. and witegunga beoð gefyllede. and bið gesmyrod ealra halgena halga; Ealle ðas ðing sind gefyllede þurh cristes menniscnysse. æfter þam fyrste and andagan þe se heahengel gabrihel gecwæð to danihele; Þurh crist is geendod adames forgægednys. and his synn. and crist adylegode ælce unrihtwisnysse. and astealde ða ecan rihtwisnysse. and he gefylde ealle witegunga þurh hine sylfne. and he is ealra halgena halga. for ðan þe he is heafod ealra haligra manna; Hu is he gesmyrod? Man smyrað cyning mid gehalgodum ele. þonne man hine to cyninge gehalgað. and on ælcere hadunge ge on diaconhade ge on preosthade. ge on biscophade æfre se ðe ðær gehadod bið. he bið gesmyrod mid gehalgodum ele; Crist is soðlice ealra biscopa biscop. and ealra cyninga cyning. nu is he gesmyrod na mid eorðlicum ele. ac mid seofonfealdre gife þæs halgan gastes for ðan þe on criste wunað eal gefyllednys ðære godcundnysse lichamlice; Eft be cristes acennednysse. dauid se sealmwyrhta sang. and cwæð þæt he gehyrde cristes stemne þus cweðende; God cwæð to me. ðu eart min sunu nu todæg ic gestrynde þe; Eft þæs fæder stemn be his bearne clypode and cwæð; He sylf clypode to me. þu eart min fæder. and eft se fæder be him cwæð; Ic beo him fæder. and he bið me sunu. and ic gesette hine frumcennedne. and healicne toforan eallum eorðlicum cynegum; Isaias eft witegode be cristes acennednysse; Us is cild acenned. and us is sunu forgifen. and his ealdordom is on his exlum. and he bið gehaten wundorlic. rædbora. strang god. and fæder þære toweardan worulde. and sibbe ealdor. his rice. and his anweald bið gemenigfyld. and ne bið nan ende his sibbe; Be ðam wundrum þe crist geworhte witegode hieremias to þære byrig hierusalem þus cweðende; To ðe cymð þin alysend. and þis bið his tacn; He geopenað blindra manna eagan. and deafum he forgifð heorcnunge. and mid his stemne he arærð þa deadan of heora byrgenum; And be ðam ylcan cwæð Isaias; Secgað þam wacmodum þæt hi beon gehyrte. and nan ðing ofdrædde. her cymð god sylf and gehælð us; Þonne beoð geopenode blindra manna eagan. and deaffra manna earan gehyrað. þonne hleapð se healta swa swa heort. and dumbra manna tungan beoð swiðe getinge; Be his ðrowunge cwæð Isaias; He is gelæd to slege swa swa scep. and he suwade. and his muð ne ondyde. swa swa lamb deð þonne hit man scyrð; And eft cwæð dauid; Hi þurhðydon mine handa. and mine fet. and hi dældon min reaf betwux him; Be cristes deaðe witegode se ylca dauid. and cwæð be cristes lice; Min lichama gerest on hihte. for ðan þe þu ne forlætst mine sawle on helle. ne ðu ne geðafast þæt min lichama gebrosnige; Ðas word crist geclypode to his fæder; And siððan he cwæð be his æriste; Ic aras of deaðe. and ic eft mid þe eom; Be his upstige cwæð se ylca dauid; God astihð up to heofonum mid micelre myrhðe; And eft se ylcan cwæð; Singað þam gode ðe astah ofer heofonas to eastdæle; Be ðam þe crist sitt æt his fæder swiðran cwæð se ylca witega; God cwæð to minum drihtne. site her to minum swiðran; Be ðam ðe crist ealle ðing gewylt witegode se ylca dauid; Ealle cyningas onbugað him. and ealle þeoda him ðeowiað; Eft be his tocyme to ðam micclum dome cwæð se ylca. God cymð swutellice. and he ne suwað. fyr byrnð on his gesihðe. and stiðlic hreohnys bið onbuton him; Be mancynnes æriste. witegode Isaias; Þa deadan sceolon arisan. and þa ðe licgað on byrgenum hi geedcuciað; Be ðam dome dauid cwæð to gode; Þu drihten forgyltst ælcum be his weorcum; Gif we willað areccan ealle ða gewitnyssa þe be criste awritene sind. þonne gæð þær swiðe micel hwil to. ne þeah hwæðere we ne magon hi ealle gereccan. for ði na þæt an þæt halige witegan be him witegodon. ac eac swilce hæðene men setton on heora bocum be eallum ðisum ðingum þe we nu beforan eow ræddon; An þæra wæs Sibylla. þe awrat on leoðcræftes wison be cristes acennednysse. and be his ðrowunge. and be his æriste. and be his upstige. and be his tocyme to ðam micclum dome. swiðe swutellice. and swa ðeah wæs hæðen; Swa gelice eac se hæðena cyning Nabuchodonosor. he geseah ehsynes þæs lifigendan godes sunu. and hine gecneow; Hit wæs swa þæt se nabuchodonosor gehergode on godes folce. and aweg gelædde micelne dæl þæs folces to his rice; Þa arærde he hæðengyld. and bebead eallum his folce be heora life. þæt hi sceoldon feallan adune. and hi gebiddan to ðære anlicnysse þe he arærde. gif hwa hit forsoce þæt he sceolde beon forbærned on hatum ofne; Þa wæron þær ðry cnihtas swiðe gelyfede on þone soðan god. þa wæron gehatene ANNANIAS. AZARIAS. MISAHEL. þa gecwædon þæt hi noldon bugan to nanum deofolgilde fram heora scyppende; Þa cwæð se cyning him to; Hwæt is se god þe mæge eow ahreddan of minum handum; Ða cwædon Annanias Azarias. Misahel to ðam cyninge; Se ælmihtiga god þe we wurðiað is swa mihtig þæt he eaðe mæg us ahreddan of ðinum byrnendum ofne. and of ðinum handum; And wite þu gewiss þæt we næfre ne bugað to ðinum hæðenscipe; He wearð þa afylled mid graman. and het onælan þone ofen swiðe ðearle. and het gebindan ða cnihtas handum and fotum. and awurpan into ðam byrnendum ofne; Þa wæs ðæs cyninges hæs þærrihte gefylled. and hi wæron aworpene into ðam byrnendan ofne. and se lig sloh ut of ðam ofne feorr up. and forbærnde to deaðe ða ðe hi inn awurpon. and þæt fyr ne derede naht þam ðrim cnihtum. ðe on god belyfdon. ac hi wurdon þærrihte unbundene. and eodon orsorhlice on ðam fyre and herodon god; Ða eode se cyning to ðam ofne. and sceawode geornlice. þa geseah he ðær feower menn gangende binnon ðam fyre. and he cwæð ða to his cnihtum; Hu la. ne wurpe we þry cnihtas into ðam fyre? Hi cwædon him to; Soð þu segst cyning; Þa cwæð se cyning; Ic geseo ðær feower weras gangende on middan þam fyre ungewemmede. and unforswælede. and se feorða is gelic godes bearne; Þa geseah se hæðena cyning þone lifigendan godes sunu. and he hine gecneow ðurh godes onwrigenysse. and he ða genealæhte ðam ofne. and cwæð to ðam þrim godes cnihtum; Ge godes menn Annania azaria misahel. Gað ut of ðam ofne. and cumað to me; Hi ðærrihte ut eodon of ðam byrnendum ofne. ætforan eallum ðam folce; Hi sceawodon heora fex. and heora lichaman. and swiðe wundrodon. þæt hi ealswa gehale and swa gesunde ut eodon of ðam fyre. swa hi inn aworpene wæron; Þa cwæð se cyning; Gebletsod sy eower god. se ðe eow ahredde swa mihtelice of ðam fyre; Ic sette nu ðis gebann on eallum minum folce. þæt nan man ne beo swa dyrstig þæt he ænig word oððe ænig tal cweðe ongean eowerum gode. gif hit hwa ðonne deð. he sceal ðolian his æhta. and his agenes lifes; Crist wolde þæt manega witegan. and eac ða hæðenan sceoldon bodian his tocyme. and cyðan his fær þæt mancynn wære þæs ðe geleaffulre. and ðæs þe gewisre on hwæne hi sceoldon gelyfan. and ealle cweðan ægðer ge mid muðe ge mid mode. swa se sealmscop sang be gode; Þu eart mære and micel ðe wundra wyrcst. þu eart ana god; We sceolon ægðer gelyfan godes wundra. and eac mid micelre lufe geðancian þam heofonlican fæder gode ælmihtigum. þæt he wolde asendan his ancennedan sunu to ðysum life for ure alysednysse. ða ða we forwyrhte wæron; We sceolon eac cristes acennednysse. and his gebyrdtide mid gastlicere blisse wurðian. and us sylfe mid godum weorcum geglengan. and us mid godes lofsangum gebysgian. and ða ðing onscunian. ðe crist forbytt. þæt sind leahtras. and deofles weorc. and ða ðing lufian ðe god bebead. þæt is eadmodnys. and mildheortnys. rihtwisnys. and soðfæstnys. ælmesdæda. and gemetfæstnys. geþyld and clænnyss; Þas ðing lufað god and huru ða clænnysse ðe he sylf ðurh hine. and ðurh þæt clæne mæden his modor astealde; Swa eac ealle his geferan ðe him filigdon ealle hi wæron on clænnysse wuniende. and se mæsta dæl þæra manna þe gode geðeoð þurh clænnysse hi geðeoð; Warniað eow wið oferfylle and oferdrence. swa swa crist cwæð on his godspelle; Beoð wære þæt eowere heortan ne beon gehefgode mid oferfylle. and druncennysse. and mid woruldcarum. and se færlica deað becume ofer eow; Uton beon eac gemyndige hu micelre geðincðe sy þæt halige mæden Maria cristes moder; Heo is gebletsod ofer eallum wifhades mannum. heo is seo heofenlice cwen. and ealra cristenra manna frofer and fultum; Ure ealde moder Eua us beleac heofenan rices geat. and seo halige Maria hit eft us geopenode. gif we hit sylfe nu mid yfelum weorcum us ne belucað; Micel mæg heo æt hire bearne abiddan. gif heo bið geornlice to gemynegod; Uton for ði mid micelre geornfulnysse hi gebiddan. þæt heo us ðingige to hire agenum bearne. se ðe is ægðer ge hire scyppend. ge hire sunu. soð god and soð mann an crist. se ðe leofað and rixað mid fæder. and mid halgum gaste. hi ðry an god a. on ecnysse; Amen

