and hi nahwar ne wuniað butan on þam witum æfre. 435: Soðlice þa halgan siðiað mid Criste to heofonan rice mid hys halgum englum, ge weras ge wifmenn, swa swa hi on worulde lyfodon, and siððan wuniað gesælige mid him on unasecgendlicre blisse a butan ende, AMEN. : ÆHom 20 Cited by homily and line no. following ed. 2: On manega wisan lærð Godes lar þa Cristenan. 2: On þære lare is ægðer ge liðnys ge stiðnyss, for þan ðe ealle men ne magon anes modes beon. 4: Ærest man fet þæt cild mid meolce, and syððan mid hlafe. 5: Gif ðu hit fetst ærest mid hlafe, hit ne leofað sona. 5: Eft, þonne hit yldre byð, hit behofað þæs hlafes, and stiðran metes. 6: Swa is eac on Godes lare liðnyss and stiðnys, þæt se ðe gyt ne mæg þa mæstan beboda healdan, þæt he huru leornige on ðam liðran bebodum hu he on sumne sæl hine sylfne gewylde to maran stiðnysse mid his modes gecnyrdnysse. 9: An eorðlic cyning hæfð meniges cynnes menn, sume geþungenran, sume ungeþungenran. 10: Swa gedafenað eac Gode þæt he gode men hæbbe and geþungene þenas to his ðenungum, and him nateshwon ne licað þæt hi ealle þa liðnysse lufian, ac he wyle þæt hi sume ða softnysse forhogion, and heardnysse niman to healicum geþincðum. 14: Paulus, þeoda lareow, cwæð, swylce be him sylfum ac he mænde mid þam eac oðre menn, ða ða ic wæs lytel and iung, ic spræc swa swa iungling, ic cuðe swa swa lytlingc, ic þohte swa swa lytlingc. 17: Eft, þa þa ic to werlicere ylde becom, ic awearp and aidlode þa idelnyssa þe ic on cildlicre ylde beeode. 19: Eft cwæð sum witega, Puer centum annorum maledictus erit: Hundteontigwintre cild byð awyrged. 21: Ðæt is on andgite, Se mann ðe hæfð ylde on gearum, and hæfð cildes þeawas on dysige, þæt se byð awyrged. 22: Ælc treow blewð ær þan þe hit wæstmas bere, and ælc corn bið ærest gærs. 23: Swa eac ælc godes cinnes mann sceal hine sylfne to godnysse awendan, and wisdom lufian, and forlætan idelnysse. 25: He sceal hlystan wisdomes æt wisum mannum, for þan swa he oftor Godes lare gehyrð, swa he gehendor byð þam wisdome. 27: Ne sceal nan mann forhogian þæt he gehyre Godes lare, for þan ðe hit byð swyðe pleolic þam men þæt he his Scyppendes beboda gehyran nelle, swylce he Godes hæse forseo. 30: Wæteres gecynd is hnesce, and stanes gecynd is heard, ac swaþeah þæt wæter foroft dropmælum þyrlað þone heardan stan. 32: Swa eac Godes word þurhgæð þæs mannes heortan, and ahnexað to Godes bebodum, gif he gelome þa lare gehyrð. 34: God cwæð æt fruman to mancynne, on middaneardes anginne, Weaxað and beoð gemenigfylde, and gefyllað þas eorðan. 35: Eft on þære niwan gecyðnysse, þæt is on godspelbodunge, cwæð Crist to ðam IUdeiscum, Ic secge eow to soðan, þæt/ swa hwa swa his wif forlæt, buton heo dyrneceorl hæbbe, and gif he oðer wif nimð, þonne byð he forliger, and se ðe þæt forlætene/ wif genimð byð forliger. 40: Ða cwædon Cristes leorningcnihtas him to, Gif ðam were is þus mid wife, selre him byð þæt he ne wifige. 42: Ða cwæð Crist, Ne underfoð ealle men þis word, ac þam þe hit forgifen byð. 43: Sume eunuchi synd þe beoð swa acennede, and sume eunuchi synd þe synd fram mannum swa gemacode, and sume eunuchi synd ðe hi sylfe forhabbað fram hæmede for heofonan rices myrhðe. 46: Healde ðis se þe hit healdan mæge. 46: Gif Crist hete ealle men healdan mægðhad, þonne wurde mancyn raðe geendod. 48: Nu is Criste leofre þæt se man be his agenre gecorennysse þa clænnysse geceose þe he sylf astealde, þonne he ealle menn bebunde mid þam anum bebode. 50: And seo clæne lac, þæt is mægðhad, sceal beon Gode mid glædnysse geoffrod, na mid neadunge ænigre hæse. 53: Wite gehwa, se ðe þa clænnysse Gode æne behæt, þæt he hit eft ne awæge. 54: Fæder and moder moton heora bearn to swa hwylcum cræfte gedon swa him leofost byð, and God bead þæt ealle bearn beon gehyrsume fæder and meder. 56: Gif hi þonne heora bearn Gode betæcað, to his clænum ðeowdome, and þæt bearn byð him ungehyrsum, þonne getimað him swa swa hit awriten is: Nemo inobediens parentibus saluus erit: Ne byð nan man gehealden þe byð ungehyrsum fæder and meder. 61: Ne mot nan man his lima ne his gesceapu forceorfan. 61: We rædað on þære bec, Uita Patrum, þæt twegen munecas gehældon hi sylfe ; ac ealle ða halgan lareowas hi amansumodon sona, and hi mid mycelre earfoðnysse eft begeaton þæt hi unamansumode wurdon, for þan ðe bec hit forbeodað. 66: God behet þurh þone witegan Isaiam þam mannum þe on mægðhade wuniað, and þa clænnysse gecuron þe him gecweme is, þæt he wolde him forgifan þa selestan wununge on his huse, þæt is on heofonan rice, and þone selran naman him gesettan, toforan sunum and dohtrum, se þe ne byð næfre adilegod. 70: Se apostol Paulus, ealra þeoda lareow, awrat on his pistole ðus: Ic secge wydewum, and þam ðe butan hæmede wuniað, þæt him is swyðe god þæt hi swa þurhwunian, swa swa ic sylf. 73: Eft cwæð se ylca apostol, Gif ðu wif nimst, þu ne syngast; and gif mæden ceorlað, heo ne syngað. 75: Ic secge swaþeah þæt þes tima is swiðe sceort. 76: Beon forði þa ðe wif habbað swylce hi nan nabbon; and þa ðe blissiað swylce hi na ne blission; and þa ðe bicgað swylce hi hit nagon; and þa ðe brucað þyses middaneardes, beon hi swylce hi his ne brucon. 79: Ðises middaneardes hiw gewit. 79: Se man þe butan wife wunað hogað hu he Gode gecweme; and se þe mid wife wunað hogað embe woruldþing, and hu he his wife gecweme. 82: And clæne mæden cepð Godes willan, þæt heo halig sy ægðer ge on lichaman ge on sawle; and seo ðe ceorlode smeað embe woruldþing, and hu heo hyre were licige. 84: Ðæt wif byð under hyre weres iuce þa hwile þe he leofað; and gif heo hyre wer oferbit, þonne byð heo frig, swa heo on wydewan hade wunige, swa heo ceorlige, gif heo iung byð and ungehealtsum; ac heo byð gesælig gif heo on wudewan hade wunað, be minum ræde. 88: Ic wene þæt ic hæbbe Godes Gast on me. 90: Se ylca ðeoda lareow, Paulus, cwæð: God byð þam men þæt he wif ne hreppe; swaþeah, þe læs þe hi on forliger befeallon, wifige se ðe wille, and ceorlige seo ðe wille; and heora naðor oðerne ne bepæce; cepan hi huru þæt hi magon on gewissum timan hi clænlice to Gode gebiddan. 94: Gif hwylc gelyfed man hæfð ungeleafful wif, and heo wylle wunian mid him, ne forlæte he hi; þæt ungeleaffulle wif byð gerihtwisod þurh þone geleaffullan wer. 97: And gif hwylc geleafful wif hæfð ungeleaffulne wer, and he wylle wunian mid hyre, ne forlæte heo hine; se ungeleaffulla wer byð gerihtwisod þurh þæt geleaffulle wif. 99: Ic bebeode swaðeah na ic ac God sylf bebyt þæt wer and wif hi ne totwæman. 100: Gif hi þonne þæt doð, wunian hi butan hæmede, oððe hi eft hi gegaderian. 102: Eac hit wære rihtlic, æfter boca tæcinge, þæt se cniht ungewemmed wære oððæt he wifode, swa swa he wyle þæt his mæden ungewemmed him to cume. 105: Se ylca apostol cwæð, ælc man hæfð synderlice gife fram Gode, sum swa, sum elles. 106: Swa mycel is se sinscipe, þæt þeah hwa hæbbe untymende wif, and heo ne mage bearn habban, þæt se wer ne mot swaþeah hi forlætan, and oðer tymende geniman, for þan ðe God ælmihtig mæg eaðe gedon, gif his willa swa byð, þæt þæt untymende wif byð tymende, swa swa he dyde Abrahames wife, and Isaaces, and gehwylce oðre. 111: Nis swaþeah hæmed geset for nanum þinge buton for bearnes gestreone, and æfter þam boclican regole, ne sceolde nan man bearneacnigendum wife genealæcan, ne monoðseocum, ne þam ðe for ylde untymende byð. 114: Se ðe þis healdan mæg, he byð fulfremed on læwedum hade, swa swa we be manegum mannum rædað. 116: Se ðe hine sylfne to þyssere forhæfednysse gewyldan ne mæg, he ah þearfe þæt he mid ælmyssan and mid sumere dædbote hine sylfne geclænsie. 119: Is eac to witenne þæt Cristene men sceoldon gan to husle oftor þonne hi doð, swa swa man deð þær ðær man þone Cristendom wel hylt. 121: Eawfæste men magon gan to husle be Godes leafe Sunnandagum on Lenctenfæstene, and on ðam þrim Swigdagum, and on Easterdæge, and on þam þunresdæge on þære Gangwucan, on ðam dæge þe Crist to heofonum lichamlice astah, and on Pentecosten, and on ðam feower Sunnandagum þe beoð æfter þam feower Ymbrenfæstenum. 126: Ðus mæg don se ðe rihtlice leofað, gif he ne byð underþeod þam eahta heafodleahtrum: þæt is, modignyss and gifernyss, unrihthæmed and gitsung, unwislic weamodnyss and þyssere worulde unrotnys, asolcennyss and idelgylp. 129: Se þe swa oft gan nelle to husle, gange huru þriwa on geare. 131: Gif man seocne mann huslað, he sceal his synna geandettan, and he ne sceal na ortruwian, ne on orwennysse befeallan, ac hihtan on þone Hælend, and hopian to his miltsunge, for ðan se þe ortruwað be Godes arfæstnysse, and hihtleas geendað, se losað on ecnysse. 136: Be ðam we magon secgan sume soðe bysne, swa swa Beda awrat, ðysum wordum secgende: He cwæð þæt sum forðmann wære on Myrcena lande, swyðe leof þam cyninge þe Kenred wæs gehaten. 140: Se þegen wæs gymeleas on his þeawum and dædum, and dyslice leofode, and fordyde hine sylfne. 142: Ða manode hine se cyning þæt he his mandæda geswice, and his synna geandette mid soðre behreowsunge, þylæste he færlice forðferde mid his synnum. 145: Se cyning hine lufode, and gelome hine swa tihte, ac he forseah his lare, and let him eaðe embe þæt, cwæð þæt he wolde on fyrste fon to dædbote. 148: He wearð ða gesicelod sarlice æt nextan, and se cyning Kenred com to him licgendum, and bæd þæt he sceolde his synna geandettan mid soðre behreowsunge huru ær he swulte. 152: He cwæð þæt he nolde cyðan þa his synna, ac syððan he gewyrpte he wolde hi geandettan, þy læs ðe hine man tælde, swylce he for yrhðe hi geandette þa on his untrumnysse, þa ða he ansund nolde. 156: Him þuhte þæt he spræce þegenlice word, ac he wæs beswicen þurh þone swicolan deofol, swa swa hit him aeode earmlice syððan. 159: His wise wæs ða wyrsigende, and him weox seo untrumnys, and se cyning eode eft in to ðam seocan. 161: He clypode ða earmlice, and cwæð to þam cyninge, Hwæt woldest þu nu æt me? 162: Ne miht þu me nanum gode. 163: Ða cwæð se cyning him to, Ne clypa þu swa unwislice; wite þin gewit. 164: He andwyrde and cwæð, Ne eom ic na gewitleas, ac min gewit is yfel. 166: Me comon lytle ær to twegen Godes englas, and brohton me ane boc, seo wæs beorhte scinende, ac heo wæs swyðe gehwæde, and heton me rædan. 169: Ic ða sceawode þa boc and þæron geseah þa feawa godan dæda þe ic dyde seldon, þa wæron swyðe feawa; and hi færlice genamon eft þa boc æt me, and me nan þing ne sædon. 173: Efne þa færlice comon þa cwealmbæran deoflu, swyðe anþræc werod, and eall ðis hus afyldon, and manega wiðutan on ælce healfe sæton. 176: Hwæt ða se fyrmesta forðteah ane boc mycele and ormæte, swylce mannes byrðen. 178: He het þa ræcan me to rædenne þa boc, and ic þæron geseah mid sweartum stafum awritene ealle mine synna þe ic sið and ær gefremode, and mine yfelan geþohtas on þære atelican bec, swyðe swutelice, swa swa ic sylf oncneow. 183: Ða cwædon þa deoflu to þam Drihtnes englum ðe ða lytlan boc me brohton, Hwæs abide ge her? 185: Ge sylfe witon þæt þeos sawul is ure. 186: Ða englas þa cwædon to þam atelicum deoflum, Soð ge secgað; nimað his sawle to ðam ecum witum on eowrum forwyrde. 189: And þa englas sona of minre syhðe gewiton. 190: Ða arison sona of þam sweartan flocce twegen egeslice deoflu mid isenum tolum, swylce twa scearu, and slogon me hetelice, an on þæt heafod and oðer on þone fot, and gað nu þa dyntas þæs deofollican sleges to minum innoðe mid ormætum sarum, and þonne hi togædere cumað, min gast sceal gewitan of þam earman lichaman mid þam atelicum deoflum to hellicum clysingum, on ðam hatan fyre. 199: Ðus clypode se earming mid orwennysse, and he hraðe þæs gewat to ðam ecum witum butan dædbote, mid ðam deoflum genyðerod. 202: Ne fremode his gesyhð him sylfum nan þing, ac for oðrum mannum him wearð æteowed þæt, þæt þa beon gerihtlæhte þe ðas rædinge gehyrað, for ðan ðe ure dæda beoð ealle awritene, swa yfele, swa gode, on ecum gemynde, and us eft beoð æteowde on ðam endenextan dæge. 208: Us sæde eac Beda be sumum gelæredum smyðe, se wæs mynsterman, and gemearcod Gode. 210: Se lufode druncennysse, and dyslice leofode, and læg on his smiððan, and forlet his tidsangas, and þa gebroðra ne mihton gebetan his unþeawas. 213: He wearð ða æt nextan geuntrumod to deaðe, and geseah helle gata him sylfum geopenode, and eac þone deofol on þam deopum witum, and þa arleasan Iudeiscan, þe urne Drihten ofslogon, ealle fordemede on þam ecan fyre; and geseah him sylf eac, hwær his setl wæs gegearcod on ðam hellican fyre, and wanode him sylfum, and sæde þam gebroðrum hwæt him geswutelod wæs. 221: Ða bædon þa gebroðra þæt he gebuge to Gode mid soðre behreowsunge, ær þan ðe he sawlode. 223: He andwyrde mid orwennysse, Hu mæg ic nu gecyrran, þonne ic sylf geseah min setl on helle? 225: And he gewat þa swa mid þam wordum of life, butan huslunge, and hi ne dorston him fore gebiddan. 227: Him getimode þa swa, swa swa us secgað bec: þæt se ðe sylfwilles nele his cyrican gesecan, þæt he sceal unþances into helle gan. 230: Eala, hu mycel todal is on Godes domum. 231: Se eadiga Stephanus, þa ða he ehtnysse þolode, and to deaðe wæs gebroht for Drihtnes geleafan, ða geseah he swutelice þone soðfæstan Hælend æt his Fæder swyðran, þurh ða scinendan heofonan, þyder þe he to sceolde for his soðan geleafan. 236: And þes earma smið openlice geseah þa hellican wita and þa hetelan deofla, þyder þe he, ungesælig, him sylf toweard wæs, æfre to wunigenne on witum mid him for his yfelnysse and orwennysse, for þan ðe he nolde furðon on his ende gecyrran. 242: Us secgað bec foroft þæt manega gebugon on ende, on heora forðsiðe, to Gode mid fæstum geleafan, and mid soðre behreowsunge, and heora synna geandettan, and God him þa gemiltsode for his micclan godnysse. 246: Se sceaða þe hangode forscyldegod on rode mid andetnysse bæd Cristes arfæstnysse, and Crist him sona behet þæt he cuman moste ðæs ylcan dæges mid him to ðam ecan wuldre. 250: Ælc þæra þe geortruwað and geendað butan hihte, se losað openlice on ðam ecan forwyrde

