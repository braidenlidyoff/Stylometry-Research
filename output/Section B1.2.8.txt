AMEN: : ÆCHom II, 7 Cited by page and line no. following ed. DOMINICA .I. IN QUADRAGESIMA. MEN þa leofostan eow eallum is cuð. þæt ðes gearlica ymryne us gebrincð efne nu þa clænan tid lenctenlices fæstenes. on ðam we sceolon ure gymeleaste and forgægednysse urum gastlicum scrifte geandettan. and us mid fæstene. and wæccum. and gebedum. and ælmesdædum fram synnum aðwean. þæt we bealdlice mid gastlicere blisse ða easterlican mærsunge Cristes æristes wurðian moton. and þæs halgan husles þigene mid geleafan underfon. us to synne forgifennysse. and to gescyldnysse deofellicra costnunga; Witodlice þis feowertigfealde fæsten wæs asteald on ðære ealdan gecyðnysse. ða ða se heretoga Moyses fæste feowertig daga and feowertig nihta tosamne. to ði þæt he moste godes . æ. underfon; Eft siððan se mæra witega Elias eal swa lang fæsten þurh godes mihte swa swa se oðer gefylde. and siððan he wearð geferod lichamlice on heofenlicum cræte. to ðam upplican life. and cymð eft he and Enoch togeanes Antecriste. to ði þæt hi þæs deofles leasunge mid godes soðfæstnysse oferstælan; Drihten eac on ðære niwan gecyðnysse fæste þurh his godcundan mihte feowertig daga and nihta. fram eallum eorðlicum bigleofum; Þus wæs ure lenctenlice fæsten asteald. ac we ne magon for ure tyddernysse ðillic fæsten þurhteon; Nu is us alyfed þurh lareowa ealdordom. þæt we dæghwomlice on þyssere lenctenlican tide ure lichaman gereordigan mid forhæfednysse. and syfernysse. and clænnysse; Stuntlice fæst se lenctenlic fæsten. se ðe on ðisum clænum timan hine sylfne mid galnysse befylð; Unrihtlic bið þæt se cristena mann flæsclice lustas gefremme. on ðam timan þe he flæscmettas forgan sceal; Witodlice on eallum tidum gedafenað cristenum mannum þæt hi gode weorc began. and ælmesdæda. and swa ðeah swiðost on þisum gemænelicum fæstene; Se ðe on oðrum dagum sleac wære to godnysse. he sceal huru ðinga on ðisum dagum acucian on godum biggengum; Se ðe ær glædlice mid godum weorcum hine sylfne geglengde. him gedafenað þæt he nu on ðisum dagum geornlicor mid weallendre lufe his godnysse gecyðe; Ne bið nan fæsten gode gecweme. buton se mann hine sylfne fram leahtrum forhæbbe; Beoð gemyndige ðæra twegra worda. þe drihten cwæð on his godspelle; He cwæð forgyfað. and eow bið forgyfen; Syllað. and eow bið geseald; Þas twa ælmessana cynn us sind to beganne. mid micelre gecnyrdnysse. þæt we oðrum mannum mid inweardre heortan forgifon. gif hi awar us geæbiligdon. to ði þæt god us forgyfenysse do ure synna; And uton don þearfum. and wannspedigum sume hiððe ure goda. þam ælmihtigum gode to wurðmynte. þe hit us alænde. þæt he us mare on ðam toweardan forgife; Mildheortnyss is synna læcedom. heo alyst fram ðam ecan deaðe. and ne geðafað us þæt we to forwyrde becumon; Mildheortnys ana gemundað us on ðam micclum dome. gif we on andwerdum life hi oðrum mannum cyðað; Witodlice ðam bið dom buton mildheortnysse. se ðe nu oðrum demð buton mildheortnysse; Of rihtwisum gestreonum man sceal ælmessan dælan swa swa hit awriten is. Arwurða ðinne drihten mid þinum æhtum. and of ðinum frumwæstmum syle ðearfum; Þa ælmessan þe of reaflace beoð gesealde sind gode swa gecweme. swilce hwa acwelle oðres mannes cild. and bringe ðam fæder þæt heafod to lace; God bebyt þæt man ælmessan wyrce. and he forbead facn. and reaflac; Se unrihtwisa berypð oðre and blissað. eft gif se ðearfa hine bitt ælmessan. þonne geunrotsað he and awent his neb aweg. and forgyt þæs witegan cwyde þe cwæð; Se ðe awent his neb fram clypigendum ðearfan. he sylf clypað eft to gode. and his stemn ne bið gehyred; Ahyld ðin eare to ðæs wædlan bene. þæt god eft þine stemne gehyre; Dæl of ðam ðe ðe god forgeaf. and þin god beoð gemenigfylde; Gyf ðu forgymeleasast to dælenne ælmessan. god þe benæmð þinra goda. and þu belifst siððan wædla; God forgifð ricum welan genihtsumlice. and ðam þearfum oftihð; Hwi swa? Þæt he afandige ða rican þurh his ðearfena hafenleaste; God geworhte welegan. and ðearfan. and wolde þæt se wædla wære afedd þurh ðone rican; God gesette ðone welegan dælere on his godum. hwi sceal he ðonne his anum geagnian þæt him bam is forgifen? Gif ðu talast to ðinum geswince þæt þæt ðu hæfst. oððe gif ðu wenst þæt ðære eorðan wæstmas ðine sind. ðonne cweð se ælmihtiga wealdend to ðe; Efne nu ic ðe ofteo minne fultum. and hafa ðe þin geswinc; Ic ofteo mine renscuras. and ic wyrce ðin land unwæstmbære; Gif þæt land ðin is. se ren is min; Teoh ðu forð renscuras gif þu miht. and gewætera ðine æceras; Gif ðu mage do þæt sunne scine. þæt ðine æceras ripion; Witodlice þæt sylfe land þe ðu ðe geagnast. nis ðin. ac is ðæs ælmihtigan. swa swa se witega cwæð; Seo eorðe and hire gefyllednys is godes; God cwyð eft to ðe; Mine ðearfan lybbað buton ðe. leofa ðu gif ðu mage buton me; Mine ðearfan habbað ealle ðing gif hi me ænne habbað; Hwæt hæfst ðu. gif ðu me næfst; Þu hiwast swilce þu ðinum cildum hit sparige. and nast hwam hit gescyt. swa swa se witega cwæð; On idel swincð se ðe gold hordað. and nat hwam he hit gegaderað; Þeah ðe þin feoh ne ateorige. ðeah geendað þin lif ðonne þu læst wenst. swa swa crist sylf cwæð. be sumon rican menn on his godspelle; He cwæð. Sum welig mann wæs on worulde. and his wæstmas genihtsumlice þugon; Þa smeade se rica and cwæð. Hwæt do ic la. nu ic næbbe hwær ic mæge ealle mine wæstmas gegaderian; Eft he cwæð. Ic wille ryman minne bertun. and mine bernu geeacnian. and ðider gegadrian ealle mine wæstmas. and cweðan to minre sawle; Min sawul ðu hæfst fela god to manegra geara brice; Gerest ðe nu and et. and drinc. and gewistfulla; Þa cwæð god to ðam rican; Ðu stunta; Nu toniht ðu scealt ðin lif alætan; Hwæs beoð þonne þine teolunga; Swa bið se ðe him sylfum gold hordað. and nis on gode welig; Efne ðu ondrætst ðe on þam gedale; Ne ondræt ðu ðe to dælenne. þu ðe nast hwæðer ðu merigenes gebide; Cyð mildheortnysse earmum mannum mid þinum begeate. ne forlæt se ælmihtiga god ðe. se ðe ðe to dælere gesette; Be ðisum cwæð drihten on his godspelle. Ne behyde ge eowerne goldhord on eorðan þæt ðær omm. and moððan hit awestað. and ðeofas adelfað. and forstelað; Ac hordiað eowerne goldhord on heofenum þær ne cymð to. ne om. ne moððe. ne þeofas ne delfað. ne ne ætbredað; Soðlice ðær ðær þin goldhord is þær bið þin heorte; Hu mage we urne goldhord on heofonum behydan. buton ðurh ælmessan; Swa hwæt swa we be anfealdan godes þearfum for his lufan syllað. he hit us forgylt be hundfealdum. on ðam toweardan life; Gif ealle menn on worulde rice wæron. þonne næfde seo mildheortnyss nænne stede. þæt seo ælmysse ure synna lig adwæscte. swa swa hit awriten is; Swa swa wæter adwæscð fyr. swa adwæscð seo ælmysse synna; Nis nan ðearfa fram ælmesdædum ascyred; Witodlice sum earm wydewe næfde ealra æhta buton ænne feorðling. þone heo brohte to godes weofode on cristes andwerdnysse. and he hi ðærrihte mid his halgan muðe geherode and cwæð; Soð ic eow secge. þæt ðeos earme wydewe brohte maran lac ðonne ænig oðer mann on ðisum dæge. for ðan ðe heo brohte eal þæt heo hæfde mid estfullum mode; Eft on oðre stowe cwæð drihten on his godspelle; Swa hwa swa sylð anum ðurstigum menn ceald wæter on minum naman. ne forlyst he his mede þære dæde; Soðlice ne bið us to ælmessan geteald. gif we ðam mannum syllað þe heora neode sylfe habbað. for ðan ðe god ne het us gewelgian ða hæbbendan. ac þæt we ða wædligendan gefultumedon; We willað gyt ænne cwyde þære godspellican gereccednysse eow gereccan. on þisum ylcum andgite; Drihten spræc ymbe his tocyme. to ðam micclan dome. and þus cwæð; Witodlice mannes bearn cymð on his mægenðrymme. and ealle englas samod mid him to ðam micclum dome. þonne sitt he on domsetle his mægenðrymnysse. and beoð gegaderode ætforan him ealle ðeoda. and he toscæt hi on twa. swa swa scephyrde toscæt scep fram gatum; Þonne gelogað he ða scep on his swiðran hand. and ða gæt on his wynstran; We willað eow geswutelian nu ærest. gif eower hwilc nyte hwæt mannes bearn sy. þæt crist sylf is mannes bearn. se ðe is anes mannes sunu þære eadigan Marian. on ðære menniscnysse. and seo menniscnys bið gesewen on ðam dome. þonne he sylf sitt on his domsetle. and ða rihtwisan on his swiðran hand gesett. and ða synfullan on his wynstran; Þonne cwyð se cyning Crist to ðam þe on his swiðran hand standað; Cumað ge gebletsode mines fæder. and geagniað þæt rice ðe eow gegearcod wæs. fram frimðe middaneardes; Me hingrode. and ge me gereordodon; Me ðyrste. and ge me scencton; Ic wæs cuma. and ge me underfengon on eowerum gesthusum; Ic wæs nacod. and ge me scryddon; Ic wæs geuntrumod. and ge me geneosodon; Ic wæs on cwearterne. and ge comon to me. and me gefrefrodon; Ðonne andswariað þa rihtwisan. criste and cweðað; Drihten. hwænne gesawe we ðe hungrine. and we ðe gereordodon? Oððe þurstigne. and we ðe scencton? Oððe hwænne wære ðu cuma. and we ðe underfengon? Oððe hwænne gesawe we ðe untrumne. oþþe on cwearterne. and we ðe geneosodon? Þonne andwyrd se cyning ðam rihtwisum þisum wordum; Soð ic eow secge. swa lange swa ge dydon anum þisum læstan on minum naman. ge hit dydon me sylfum; Ðonne cweð he eft to ðam synfullum. þe on his wynstran healfe standað; Gewitað fram me ge awyrigedan into ðam ecan fyre. þe is gegearcod ðam deofle. and his awyrigedum gastum; Me hingrode. and ge me ætes forwyrndon; Me ðyrste. and ge me drincan ne sealdon; Ic wæs cuma. and ge me underfon noldon; Ic wæs nacod. nolde ge me wæda tiðian; Ic wæs untrum. and on cwearterne. nolde ge me geneosian; Þonne andswariað ða unrihtwisan manfullan; La leof. hwænne gesawe we ðe hungrinne. oþþe ðurstinne. oððe cuman. oþþe nacodne. oððe geuntrumodne. oþþe on cwearterne. and we ðe noldon ðenian? Þonne andwerd se cyning him and cwyð; Soð ic eow secge. swa lange swa ge forwyrndon anum of ðisum lytlum. and noldon him on minum naman tiðian. swa lange ge me sylfum his forwyrndon; Þonne farað ða uncystigan. and ða unrihtwisan into ecere cwicsusle mid deofle. and his awyrigedum englum. and ða rihtwisan gecyrrað fram ðam dome. into ðam ecan life mid criste. and his gecorenum englum

