Sy lof ðam hlaforde. ðe leofað on ecnysse. æfre buton anginne. on endeleasum mægenðrymme. amen: : ÆCHom II, 44 Cited by page and line no. following ed. IN NATALE SANCTARUM UIRGINUM. Simile est regnum celorum decem uirginibus. Et reliqua. Se hælend sæde gelomlice bigspel be gehwilcum ðingum his leorningcnihtum. Nu cwæð he on ðisum bigspelle. þæt heofenan rice wære gelic tyn mædenum. þa genamon heora leohtfatu and eodon togeanes ðam brydguman. and þære bryde; Þæra mædena wæron fif stunte. and fif snotore; Witodlice ða fif stuntan namon heora leohtfatu. and nænne ele to ðære lihtinge. and ða snoteran genamon ele on heora fætelsum. mid heora leohtfætum; Ða elcode se brydguma mid his tocyme. and ða mædenu begunnon to hnappienne. oð þæt hi ealle slepon; Ða on middere nihte wearð clypung gehyred. Efne her cymð se brydguma. Gað him togeanes; Þa arison ealle ða mædenu and gearcodon heora leohtfatu. and þa stuntan cwædon to ðam snoterum; Syllað us sumne dæl eoweres eles. for ðan þe ure leohtfatu sind acwencte; Ða snoteran mædenu andwyrdon þam stuntum. and cwædon; Ði læs ðe hit ne genihtsumige us and eow. farað to ðam syllendum and bicgað eow ele; Þa mid ðam ðe hi ferdon ymbe ðone ceap. þa com se brydguma. and ða fif mædenu þe mid ðam leohte gearwe wæron. ferdon mid him into ðam giftum. and þæt geat wearð belocen; Ða æt nextan comon ða stuntan mædenu. and clypodon to ðam brydguman; Hlaford. hlaford. hat geopenian þæt geat; He andwyrde; Soð ic eow secge. ne cann ic eow; Waciað eornostlice. for ðan ðe ge nyton þone dæg ne ða tide; Þis godspel is nu anfealdlice gesæd mid digelum andgite. Ac Augustinus se wisa us onwreah ða deopnysse. and eac se halga Gregorius ymbe ðis ylce awrat þus cweðende; Us is to gewitenne þæt gelomlice on haligre spræce is ðeos andwerde gelaðung gehaten heofenan rice. swa swa se hælend on sumere stowe cwæð; Mannes bearn asent his englas. and gegaderað of his rice ealle æswicunga; Witodlice on ðam upplican rice is healic sib. and ðær ne bið nan æswicung gemet. ðe mage beon ðonon gegaderod; Ðeos andwerde gelaðung þe underfehð yfele and gode. is wiðmeten ðam tyn mædenum. ðæra wæron fif stunte. and fif snotere; On fif andgitum swa swa we eow oft sædon. gehwilc man leofað þe his hæle hæfð; Þæt is Gesihð. and Hlyst. Swæcc. and Stenc. and hrepung; Ðas fif andgitu gif hi beoð getwyfylde. ðonne gefyllað hi tynfeald getel; Nu is for ði seo halige gelaðung gelic tyn mædenum. for ðan ðe seo gelaðung is gegaderod of ægðres hades mannum. þæt is werhades. and wifhades; Ælc ðæra manna ðe hine forhæfð fram unalyfedlicere gesihðe. fram unalyfedlicere heorcnunge. fram unalyfedlicum swæcce. fram unalyfedlicum stence. fram unalyfedlicere hrepunge. se hæfð mædenes naman. for ðære anwalhnysse; Gif god is and halwendlic to forhæbbenne fram unalyfedlicum styrungum and for ði hæfð ælc cristen sawul mædenes naman. Hwi sind ðonne þa fif underfangene. and þa fif aworpene; Ealle hi hæfdon leohtfatu. ac hi næfdon ealle ele; Se ele getacnað þa soðan lufe. seo ðe næfre ne ateorað; Eles gecynd is. þæt he wile oferstigan ælcne wætan; Ageot ele uppon wæter. oððe on oðrum wætan. se ele flyt bufon; Ageot wæter uppon ðone ele. and se ele abrecð up and swimð bufon; Geot ðu ðone ele ær. geot ðu siððan. æfre he oferswið þone oðerne wætan. and seo soðe lufu næfre ne fylð; On ðære forhæfednysse fram unalyfedlicum styrungum is mædenes nama gehæfd. and on ðam leohtfatum sind ða godan weorc getacnode. be ðam weorcum cwæð ure drihten on his godspelle; Sic luceat lux uestra coram hominibus. ut uideant opera uestra bona. et glorificent patrem uestrum qui in celis est; Þæt is on urum gereorde; Scine eower leoht ætforan mannum. swa þæt hi geseon eowere godan weorc. and wuldrian eowerne fæder þe on heofenum is; Eft he cwæð; Beon eower lendena ymbgyrde. and eower leohtfatu byrnende; On ðam ymbgyrdum lendenum is se mægðhad. and on ðam byrnendum leohtfatum sind ða godan weorc to understandenne; Ða snoteran mædenu namon ðone ele on heora leohtfatum. for ðan ðe hi hæfdon þæt gode ingehyd on heora heortan. þæt hi woldon gode anum gecweman. and na cepan dysegra manna herunge. swa swa se apostol Paulus cwæð; Ure wuldor is seo gecyðnys. ures ingehydes; Eft cwæð se sealmwyrhta be ðære halgan gelaðunge. þæt eall hire wuldor is wiðinnan on godes gesihðe. na on ydelra manna herunge; Sume men sind swa bepæhte ðurh ydelne gylp. þæt hi doð for manna herunge swa hwæt swa hi doð. swiðor ðonne for godes lufon. ðonne sind hi stunte. þæt hi cepað þæs yfelan hlysan. na þæs ecan edleanes; Be swilcum cwæð se hælend on sumere stowe; Amen dico uobis. receperunt mercedem suam; Soð ic eow secge. hi underfengon heora mede. þæt is se ydela hlisa ðe hi lufodon; Habbon hi ðone woruldhlisan þe hi sohton. na ða ecan mede þe hi ne rohton; Nis na gewunelic þæt mægðhad si gecweden on sinscipe. ac swa ðeah ðær is þæs geleafan mægðhad. þe wurðað ænne soðne god. and nele forligerlice to leasum hæðengylde bugan; Eal seo gelaðung ðe stent on mædenum. and on cnapum. on ceorlum and on wifum. eal heo is genamod to anum mædene. swa swa se apostol Paulus cwæð. to geleaffullum folce; Disponsaui uos uni uiro uirginem castam. exhibere christo; Þæt is on englisc. Ic beweddode eow anum were. þæt ge gearcian an clæne mæden criste; Nis ðis na to understandenne lichamlice. ac gastlice; Crist is se clæna brydguma. and eal seo cristene gelaðung is his bryd. þurh ða he gestrynð dæghwomlice mennisce sawla to his heofenlican rice; Seo gelaðung is ure modor and clæne mæden. for ðan þe we beoð on hire geedcynnede to godes handa. þurh geleafan and fulluht; Ða mædenu woldon gan togeanes ðam brydguman. mid heora leohtfatum; We gað togeanes criste. ðonne we andbidiað mid geleafan his tocymes; Ac he elcað his tocymes. and on ðære anbidunge þa mædenu hnappiað. and slapað; Gehwær on halgum bocum is se gemænelica deað slæpe wiðmeten. swa swa se ðeoda lareow cwæð; De dormientibus autem. nolo uos ignorare fratres; Mine gebroðra. Ic nelle þæt ge nyton be ðam slapendum. þæt is be ðam deadum; Hwi sind ða deadan slapende gecwedene. buton for ðan þe hi sceolon arisan geedcucode. þurh ðone ælmihtigan scyppend; Beon ða mædenu snotere beon hi stunte. ealle hi moton slapan on ðam gemænelicum deaðe. ær ðan ðe se brydguma crist cume to ðam micclum dome; Media autem nocte clamor factus est. ecce sponsus uenit. exite obuiam ei; On middre nihte wearð clypung gehyred. efne her cymð se brydguma. gað him togeanes; Hwæt getacnað seo midniht. buton seo deope nytennys. for ðan ðe seo geendung þyssere worulde cymð þonne men læst wenað. swa swa se apostol cwæð; Dies domini sicut fur in nocte. ita ueniet; Drihtnes dæg cymð. swa swa ðeof on niht; Oft cweðað men. efne nu cymð domes dæg. for ðan ðe ða witegunga sind agane. þe be ðam gesette wæron; Ac gefeoht cymð ofer gefeohte. gedrefednys ofer gedrefednysse. eorðstyrung ofer eorðstyrunge. hungor ofer hungre. þeod ofer ðeode. and þonne gyt ne cymð se brydguma; Eac swilce þa six ðusend geara fram adame beoð geendode. and ðonne gyt elcað se brydguma; Hu mage we þonne witan hwænne he cymð? Swa swa he sylf cwæð. on middre nihte; Hwæt is on middre nihte. buton þonne ðu nast. and þu his ne wenst ðonne cymð he; Nis nan gesceaft þe cunne ðone timan þyssere worulde geendunge. buton gode anum; Hwæt is se hream þe on middre nihte cymð ætforan ðam brydguman. buton ðæra engla blawung. swa swa se apostol awrat; In ictu oculi. in nouissima tuba; Canet enim tuba. Et cetera; On anre preowthwile. on ðære endenextan byman. Seo byme soðlice blæwð. and ða deadan arisað ungebrosnode. and we beoð awende to ecum ðingum on þam lichaman. swa swa we nu sind on ðære sawle; Be ðisum cwæð se hælend; Se tima cymð þæt ealle ða ðe on byrgenum beoð gehyrað godes suna stemne. and hi forðgað. þa ðe god worhton to lifes æriste. þa soðlice ðe yfel worhton to geniðerunge æriste; Tunc surrexerunt omnes uirgines ille. et ornauerunt lampades suas; Þa arison ealle ða mædenu. and gegearcodon heora leohtfatu; Ða mædenu arison. for ðan ðe ða gecorenan. and ða wiðercorenan beoð ealle awrehte of þæs deaðes slæpe; Hi gearcodon heora leohtfatu. þæt is hi gearciað hi sylfe. to agyldenne gescead þam cumendum deman. heora dæda; Ðæra stuntra mædena leohtfatu beoð acwencte on þæs deman tocyme. and hi nan edlean æt gode nabbað. for ðan ðe hi underfengon manna herunga. þe him licodon; Þa stuntan mædenu cwædon to ðam snoterum; Syllað us sumne dæl eoweres eles. for ðan þe ure leohtfatu sind acwencte; Hi gesawon þæt hi sylfe wiðinnan æmtige wæron. þæs godan ingehydes. and for ði sohton gewitnysse wiðutan; Hi wæron gewunode to oðra manna herunge. and þæs gewilnodon swa swa heora gewuna wæs. swilce hi cwædon. Nu ge geseoð þæt we æt us sylfum naht nabbað. secgað nu hwæt ge be urum weorcum gesawon; Ða snoteran mædenu andwyrdon ðam stuntum. and cwædon; Þi læs ðe hit ne genihtsumige us and eow. farað to ðam syllendum. and bicgað eow ele; Soðlice on ðam micclum dome. ælcum ænlipium men ðincð to lytel his agen ingehyd him to gewitnysse. þeah ðe he ne sceole oðrum to gewitnysse beon; Ne ðam heofenlican deman nis nan neod æniges mannes gewitnysse. se ðe þurhsihð ælces mannes heortan. and gewisslicor wat þæs mannes mod þonne he sylf; Hi cwædon. farað to ðam syllendum. and bicgað eow ele; Nis ðis na ræd. ac is edwit. swilce hi cwædon; Ge ðe wæron gewunode to underfonne manna herunga for eowerum godum weorcum. farað to ðam lyffeterum þe eow ær leaslice olæhton. habbað æt him swa hwæt swa ge magon. ne sylle we eow nan ðing; Ge noldon habban eowerne ele wiðinnan. þæt is ge noldon gode lician on godum ingehyde. ac for ðæra idelra manna herunge ge worhton herigendlice weorc. farað nu and bicgað. ne sylle we eow nænne; Þa mid ðam þe hi ferdon ymbe ðone ceap. ða com se brydguma. and ða fif mædenu ðe mid þam leohte gearwe wæron. ferdon mid him into ðam giftum. and þæt geat wearð belocen; Ne bohton hi nænne ele. ne hi ne gemetton nænne ðe him ða ele syllan wolde; Nis nan man swa dyrstig on þam micclum dome. þæt he durre oðerne betellan. ðonne adumbiað þa ydelan lyffeteras. þe ær ðone ele sealdon. þæt wæron þa smeðan lyffetunga; Witodlice se rihtwisa on ðam dæge forhtað. ðeah ðe he ðurh god ingehyd Gode gelicode. þeah hwæðere cwacað þæt ingehyd þær afyrht for ðam micclum brogan. þæs gemænan domes; Ða æt nextan comon ða stuntan mædenu. and clypodon to ðam brydguman; Hlaford. Hlaford. hat geopenian þæt geat; Drihten cwæð on oðrum godspelle; Cnuciað. and eow bið geopenod; Ac we sceolon nu cnucian. and infær biddan to heofenan rice. na ðonne; Nu is mildheortnysse tima. and ðonne bið domes tima; Se ðe nele nu on mildheortnysse timan hine sylfne gerihtlæcan þurh soðe behreowsunge. þam bið heofenes geat belocen on ðæs domes timan; Eala micel modes biternys is on ðam worde. þæt geat wæs belocen; Hi behreowsodon þæt hi ele næfdon. ac heora behreowsung wæs to lætt; Sume gedwolmen cwædon þæt seo halige Maria cristes modor. and sume oðre halgan sceolon hergian æfter ðam dome ða synfullan of ðam deofle. ælc his dæl. Ac þis gedwyld asprang of ðam mannum. þe on heora flæsclicum lustum symle licgan woldon. and noldon mid earfoðnyssum þæt ece lif geearnian; Ne hopige nan man to ðyssere leasunge. Nele seo eadige Maria ne nan oðer halga lædan ða fulan. and þa manfullan. and ða arleasan. þe æfre on synnum þurhwunodon. and on synnum geendodon. into ðam clænan huse heofenan rices myrhðe. Ac hi beoð deoflum gelice. and on ecnysse mid deoflum on helle fyre cwylmiað; Ne mæg eal middaneard anum ðæra geðingian. þe crist þus to cweð; Discedite a me maledicti in ignem aeternum. qui preparatus est diabolo et angelis eius; Þæt is. gewitað fram me ge awyrigedan into ðam ecan fyre. þe ðam deofle is gegearcod. and his awyrigedum englum; Ða stuntan mædenu clypodon. hlaford. hlaford. hat geopenian us þæt geat. and se hlaford andwyrde; Soð ic eow secge. ne cann ic eow; Hwæt ne cann. se ðe ealle ðing cann? He ne cann nænne leahter. and hi wæron mid leahtrum afyllede; Drihten ne oncnæwð hi. for ðan ðe hi sind oðre. oþre hi wæron; Hwæt is to cweðenne ne cann ic eow. buton þæt ic ne worhte eow ðyllice; Ne cann drihten leahtras. ac he gewitnað leahtras; Ðæt godspel belicð þus. waciað eornostlice. for ðan þe ge nyton þone dæg. ne ða tid; Nat nan man þyssere worulde geendunge. ne furðon his agene geendunge; Menig man wolde þone maran dæl his lifes aspendan on his lustum. and ðone læssan dæl on dædbote. gif he wiste hwænne he geendian sceolde; Us is bedigelod ure geendung. to ði þæt we sculon symle us ondrædan. ðone endenextan dæg. þone ðe we ne magon næfre foresceawian; We sceolon for ði wacian on ure heortan. and on geleafan. We sceolon wacian on hihte and on soðre lufe. We sceolon wacian on godum weorcum. and don buton ydelum gylpe gif we hwæt lytles to gode gedoð. þæt we moton faran into heofenan rice mid ðam clænan brydguman hælende criste. Se ðe leofað and rixað mid his heofenlican fæder. and þam halgum gaste. on ealra worulda woruld. AmeN

