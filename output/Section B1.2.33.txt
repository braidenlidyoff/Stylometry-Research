We aweriað us mid þære segene. aweriað eow mid þære lare fremminge. þæt we ealle habban moton ða mede þe mannes eage ne geseah. ne eare ne gehyrde. ne on mannes heortan ne astah. þa ðe god gearcað ðam eallum þe hine lufiað. Se ðe leofað and rixað on ealra worulda woruld. amen: : ÆCHom II, 30 Cited by page and line no. following ed. DOMINICA. NONA. POST PENTECOSTEN. Adtendite a falsis prophetis qui ueniunt ad uos. ET RELIQUA; Drihten cwæð to his leorningcnihtum. Behealdað eow wið leasum witegum. þe to eow cumað on sceapa hiwum. hi soðlice syndon wiðinnan reafigende wulfas. ge oncnawað hi be heora wæstmum; Hwa gaderað æfre winberian of ðornum. oþþe ficæppla of bremelum? ælc god treow wyrcð gode wæstmas. and yfel treow wyrcð yfele wæstmas; Ne mæg þæt gode treow wyrcan yfele wæstmas. ne þæt yfele treow gode wæstmas; Ælc treow þe ne wyrcð godne wæstm bið forcorfen. and on fyre aworpen; Witodlice ge oncnawað hi. be heora wæstmum; Ne færð into heofenan rice ælc ðære þe cweð to me. Drihten drihten. ac se ðe wyrcð mines fæder willan þe on heofonum is. se færð into heofenan rice; Þis godspel is nu anfealdlice gesæd; Ða leasan witegan þe crist foresæde his leorningcnihtum. wæron gedwolmen. on halgum hiwe drohtniende. and woldon awendan þone soðan geleafan þe god sylf tæhte of ðam rihtan regole to heora gedwyldum. and setton lease bec ongean ðam soðum geleafan. to bepæcenne ða unscæððigan cristenan; Nu sind oðre lease witegan. þæt sind ealle ðe on halgum hiwe yfele weorc begað. and hiwiað hi wiðutan mid eawfæstum ðeawum. and wiðinnan sind geættrode mid arleasnysse; Be swilcum cwæð se hælend on oðre stowe; Ge rihtwisiað eow ætforan mannum. and god cann eowere heortan; Eft he cwæð. Wa eow hiwerum. ge sind gelice. gemettum ofergeweorcum. þe beoð wiðutan wlitige mannum æteowode. and seo byrgen ðeah bið afylled mid deadum banum. and forrotodnysse; Swa sind ge eac æteowode wiðutan rihtwise on manna gesihðum. and ge sind wiðinnan afyllede mid hiwunge and unrihtwisnysse; Drihten cwæð. behealdað eow wið leasum witegum. swilce he cwæde warniað eow wið swilcum licceterum. for ðan ðe hi ne sind na scep. ac sind wulfas on sceapa hiwum; Hi sind wiðutan eawfæste. ac hi sind wiðinnan buton soðfæstnysse. cristenra manna ehteras. and reaferas. swa swa reðe wulfas; Ge oncnawað hi. be heora wæstmum; Ne behealde ge heora nebwlite. ne gyme ge heora eawfæstum gyrlum. ne hlyste ge heora geswæsan lyffetunge. ac behealdað heora weorc; Hi mærsiað godes halgan mid heora muðe. ac hi wiðcweðað godes halgum mid heora þwyrlicum dædum; Hi ofsettað þa geleaffullan. and ðeah ðe hi god mid wordum ne tælon. hi tælað hine swa ðeah mid yfelum ðeawum; Hwa gaderað æfre winberian of ðornum. oþþe ficæppla of bremelum? Hwa mæg æfre of leahterfullum mannum oððe of ðwyrum ænige godnysse gegaderian? Be ðisum ðornum and bremelum cwæð se ælmihtiga god to adame æfter ðan ðe he of ðan forbodenan treowe ðigde; Seo eorðe þe is awyriged on ðinum weorce. agifð þe ðornas and bremelas; Ælc god treow wyrcð gode wæstmas. and yfel treow wyrcð yfele wæstmas; Ne mænde ure drihten mid þisum wordum ða treowa þe on æppeltune wexað. þa ðe sind liflease. sawullease. and andgitlease. ac þurh heora hiw he gebicnode þa gesceadwisan men ðe andgit habbað. and be agenum willan wyrcað swa god swa yfel; God bið þæt treow ðe godne wæstm forðbrincð. yfel bið þæt ðe unwæstmbære stent. wyrse bið þæt ðe yfelne wæstm byrð. and se man bið herigendlic ðe mid godum weorcum hine sylfne bysgað. and oðrum gebysnað; Se bið unherigendlic. ðe unnyt leofað; Se bið cwealmbære and twyfealdlice dead. swa swa se apostol cwæð. se ðe on godnysse unwæstmbære bið. and on yfelnysse æfre growende and wæstmbære; Ne mæg þæt gode treow wyrcan yfele wæstmas. ne þæt yfele treow gode wæstmas; Ne cwæð se hælend þæt se yfela ne mihte gecyrran. and beon god. ac swa lange swa he yfel bið. ne mæg he wyrcan godne wæstm; Ærest sceal se mann hine sylfne awendan fram yfele. þæt his weorc magon beon awende; Soðlice gif se mann þurhwunað yfel. ne mæg he habban gode weorc; And gif se goda man ðurhwunað on his godnysse. ne mæg he yfele wæstmas forðbringan; For ði sette god lare and het læran ða ungelæredan. þæt men sceolon yfel forlætan. and to gode gebugan. and on godnysse ðurhwunian; Ælc treow ðe ne wyrcð godne wæstm bið forcorfen. and on fyre aworpen; Be ðisum cyrfe spræc se hælend on oðre stowe ðurh bigspel. þus cweðende; Sum hiredes hlaford hæfde aplantod an fictreow binnon his wingearde. and com æfter fyrste to ðam treowe. sohte wæstm ðæron. and nænne ne gemette; He cwæð ða to þæs wingeardes biggengan; Efne nu ðreo gear ic sohte wæstm on ðisum fictreowe. and nænne ne funde; Forceorf hit. to hwi hremð hit ðisne stede? Se biggenga him andwyrde; Hlaford. Læt hit standan gearlanges. oð þæt ic hit bedelfe. and mid meoxe bewurpe. and hit witodlice wæstm wyrcð; Gif hit ðonne beran nele. ðu cymst and forcyrfst hit; Þa ðreo gear getacnodon ðry timan. ðissere worulde; Ante legem. Sub lege. Sub gratia; Þæt is. ær .æ. under .æ. under godes gife; Se tima is agan þe wæs ær moyses .æ. and se tima is agan ðe wæs under moyses .æ. se tima stent gyt ðe is under godes gife. þæt is fram cristes tocyme on menniscnysse. oð þyssere worulde geendunge; On ðisum ðrym timan andbidað god mancynnes rihtinge. and gode wæstmas; Hwæs bið þæt unwæstmbære treow wyrðe æfter ðisum þrim timum. buton scearpre æxe; Se biggenga bæd þam treowe fyrst æt ðam hlaforde. swa swa se apostol paulus cwæð; Ic bige mine cneowu to ðam ælmihtigan fæder for eow. þæt ge beon on soðre lufe gewyrtrumode. þæt ge magon underfon mid eallum halgum hwæt sy bradnyss. langnyss. heahnyss. and deopnys. on godes gesetnyssum. and tocnawan eac ða oferstigendan soðan lufe. drihtnes cristes. þæt ge beon gefyllede on ealre godes gefyllednysse; Se apostol ðingað for us bigende his cneowu to ðan ælmihtigan hlaforde. þæt we ne beon forcorfene; Uton beon wæstmbære on godum weorcum. þi læs ðe se hlaford us wæstmlease gemete. and hate us mid deaðes æxe forceorfan. and siððan into ðam ecum fyre awurpan; Þæt treow bið bedolfen. and mid meoxe beworpen. þonne se cristena man mid soðre eadmodnysse his synna behreowsað; Ðæs treowes ymbgedelf is seo eadmodnys. þæs behreowsiendan mannes; Þæt meox is þæt gemynd his fulan dæda. on ðære dædbote; Hwæt is fulre ðonne meox? And swa ðeah gif ðu his wel notast. hwæt bið wæstmbærre? Awend þine heortan mid soðre dædbote. and ðin weorc bið awend; Awyrtwala grædignysse of ðinre heortan. and aplanta þæron ða soðan lufe; Seo grædignys is. swa swa se apostol Paulus cwæð wyrtruma ælces yfeles. and seo soðe lufu is wyrtruma ælces godes; Þu mann wylt habban god. ðu wilt habban hælu þines lichaman. ac swa ðeah ne tala ðu þæt to micclum gode. þæt ðe hæfð eac swilce se yfela; Ðu wilt habban gold and seolfor. efne ðas ðing sind gode. gif ðu hi wel notast. gif ðu sylf yfel bist. ne miht ðu hi wel notian; Sind nu for ði gold and seolfor yfele yfelum. and gode godum; Hwæt fremað þe þæt ðin cyst stande ful mid godum. and ðin ingehyd beo æmtig ælces godes? ðu wilt habban god. and nelt ðe sylf beon god; Sceamian ðe mæg þæt ðin hus hæbbe ælces godes genoh. and hæbbe þe ænne yfelne; Soðlice nelt ðu nan ðing yfeles habban. on ðinum æhtum; Nelt ðu habban yfel wif. ne yfele cild.ne yfele ðeowemen. ne yfel scrud. ne furðon yfele sceos. and wylt swa ðeah habban yfel lif; Ic bidde þe þæt ðu læte huru ðe ðin lif deorre. þonne ðine sceos; Þu wilt habban ealle fægere ðing and acorene. and wilt ðe sylf beon waclic and unwurð; Ðine æhta mid stylre stemne. wyllað þe wregen to ðinum drihtne; Efne ðu forgeafe þisum men þus fela goda. and he sylf is yfel; Hwæt fremað him þæt þæt he hæfð. þonne he ðone næfð þe him ða god forgeaf þe he hæfð? Gif nu eower sum onbryrd þurh ðisum wordum smeað hwæt god sy. þonne secge we þæt þæt is god þe ðurh nanum ungelimpe forloren beon ne mæg; Þu miht forleosan unðances. ða ðing ðe ateorian magon. ac gif ðu sylf for gode god byst. þæt ðu ne forlyst næfre unðances; Drihten cwæð. ne færð into heofonan rice ælc ðæra ðe cweð to me drihten drihten. ac se ðe wyrcð mines fæder willan þe on heofonum is. se færð into heofonan rice; Ða ðe mid twyfealdum geðance clypiað drihten drihten. and cweðað þæt hi god cunnon. and hine swa ðeah wiðsacað mid heora yfelum dædum. nabbað hi infær to heofonan rice. ac þa ðe wyrcað þæs heofonlican fæder willan farað into heofenan rice; Crist cwæð on sumere stowe; Hoc est opus dei. ut credatis in eum quem misit ille; Þæt is godes weorc. þæt ge on ðone gelyfan þe he asende; Ðis is þæt fyrmeste weorc and se fyrmesta willa. þæt we gelyfon on ðone ancennedan godes sunu hælend crist. þone ðe se ælmihtiga fæder for ure alysednysse asende. and ðone geleafan we sceolon mid hluttrum mode and eawfæstum ðeawum geglengan. þæt we habbon infær to heofenan rice. swa swa crist sylf eallum geleaffullum behet; Hwilc eorðlic man dorste æfre gewilnian þæt he moste to heofenan rices myrhðe becuman. gif hit crist sylf us ne behete. and for ði to middanearde gewende. þæt he us to him gefette

