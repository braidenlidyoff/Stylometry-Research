Sy wuldor and lof. þam welegan drihtne. se ðe his gecorenan. swa cystelice wurðað. æfter deadlicum life. mid him lybbende. a. on ecnysse. ealra worulda. amen: : ÆCHom II, 11 Cited by page and line no. following ed. 12. KALENDAS APRELIS. SANCTI BENEDICTI ABBATIS. BENEDICTUS. Se halga abbud. on ðisum andwerdum dæge gewat of ðisum deadlicum life. to ðam ecan ðe he ær deoplice mid haligre drohtnunge geearnode; He wæs of eawfæstum magum æðellice geboren. and hi hine on cildhade to lare befæston on romebyrig. gelæredum uðwitum; Þa ða he on wisdome wel ðeonde wæs. ða begann he to onscunigenne woruldmanna unðeawas. and sceoc digellice of ðære byrig. and him folgode his fostermoder. oð þæt hi becomon to ðære stowe ðe is efide gehaten. and eawfæste menn hine ðær sume hwile geletton; Ða abæd his fostermoder an hridder. and hit tobærst on emtwa on ðære læne; Seo fostormodor ða sarlice weop for ðære awyrdan læne. ac se eawfæsta Benedictus besargode his fostormoder sarnysse swiðe arfæstlice. and genam ða sticcu þæs toclofenan hriddores. and mid wope on his gebedum cneowode; Ac ða ða he of ðam gebedum aras. ða gemette he þæt fæt wið hine licgende. swa gehal þæt ðær nan cinu on næs gesewen; Þa wearð þis wundor on ðære stowe sona gewidmærsod. and hi for wundrunge þæt hridder upahengon æt heora cyrcan geate. þæt men mihton tocnawan þæs mæran Bendictes mærða. hwylce geðincðe he hæfde ætforan gode ða giu on his cildhade; Ac benedictus gewilnode swiðor to ðoligenne earfoðnyssa. and geswinc for gode. þonne he cepte woruldlice herunga. oððe þises lifes hlisan. and forfleah þa dearnunga þa fostormodor to anre westenre stowe. þe is sublacus gecweden. feowertig mila fram romebyrig þær hine afedde sum eawfæst munuc romanus hatte. þreo gear. and him to munuclicum gyrlum fylste; Þa aheng se munuc ane lytle bellan on ðam stanclude þæt benedictus mihte gehyran þurh þære bellan sweg. hwænne he his bigleofan þær feccan sceolde. for ðan þe se romanus ne mihte him to gegan for ðam stanclude; Þa sume dæge se niðfulla deofol þe andode on ðæs munuces soðan lufe. and on ðæs oðres bigleofan. wearp þa ænne stan to ðære bellan þæt heo eall tosprang; Ac se æðela munuc ne geswac na ðe raðor þam oðrum to þenigenne on gedafenlicum tidum; Æfter þysum geswutelode se ælmihtiga god sumum arwurðan mæssepreoste be ðam halgan benedicte. and se preost þa hine gesohte on eastertide mid lacum. swa swa him beboden wæs; He ða hine gemette on ðam halgan easterdæge on anum scræfe. and hine gespræc. and he wearð þa cuð hyrdemannum and his nama geond eall sprang; Hwæt þa forwel mænige hine geneosodon. and him lichamlice bigleofan brohton: and he him of his muðe. þa heofonlican lare. forgeaf heora sawle to bigleofan; On sumum dæge þa ða he ana wæs. þa com him to se costnere; Witodlice an blac þrostle. flicorode ymbe his neb. swa gemahlice þæt he hi mid his handa gefon mihte gif he swa wolde. ac he hine bletsode mid þære halgan rodetacne. and se fugol sona aweg gewat; Þa gestod hine swa micel lichamlic costnung. þæt he uneaðe þære lichamlican ontendnysse wiðstandan mihte; Þa beðohte he hine sylfne. and unscrydde hine ealne. and wylode hine sylfne on ðam þiccum bremlum. and þornum. and netelum. þe þær on ðam westene þicce stodon. swa lange þæt he eall toclifrod aras. and swa þurh þære hyde wunda adwæscte his modes wunda for ðan þe he awende þone unlust to sarnysse. and þurh þa yttran ontendnysse acwencte þa inran; Witodlice he oferswiðde þa synne. for ðan þe he awende þa ontendnysse; Soðlice of ðære tide swa swa he sylf syððan sæde: ælc gallic ontendnys wearð eallunga on him adwæsced. and he næfre syððan naht ðyllices on him sylfum ne gefredde; Þa wæs þær gehende sum munuclif: and heora abbud wæs þa niwan forðfaren; Þa comon hi ealle to ðam halgan benedicte. and mid micelre anrædnysse. bædon þæt he heora abbud beon sceolde; He þa wiðcwæð mid langsumere elcunge. and sæde þæt heora þeawas ne mihton his dihte geðwærlæcan ac ða ða hi anrædlice on ðære bene þurhwunodon. þa æt nextan getiðode he him. and on heora mynstre regollice drohtnunge astealde; Hi ða gesawon þæt heora wohnys on ðam regole. his rihtwisnysse ætspearn. for ðan þe hi ne moston þurh unalyfedlice weorc faran swa swa hi ær gewunode wæron; Þa begunnon hi to cidenne ærest him betwynan þæt hi his ealdordomes bædon. and þa æt nextan ræddan þæt hi mid attre hine acwealdon; Gemengdon þa unlybban to his drence. and se þen stod feorran mid anum glæsenum fæte on ðam wæs wines drænc mid þam cwelmbærum attre gemænged; Se ðen þa æfter mynsterlicum þeawe to his bletsunge mid þam fæte aleat. and he mid rodetacne þæt fæt of his setle bletsode and hit þærrihte þurh þa bletsunge tobærst. swilce he for rodetacne sumne stan þær on bewurpe; Þa ongeat se halga wer þæt se drænc deadbæra wæs. þa ða he ne mihte lifes tacn aberan. and þærrihte aras. and mid glædum mode þa gebroðra gespræc; Gebroðru miltsige eow se ælmihtiga god. hwi wolde ge me þas þing gebeodan? Ne sæde ic eow on ær þæt me and eow ne mihte gewurðan? Farað nu and secað eow ealdor. æfter eowerum þeawum. for ðan þe ge ne magon me heononforð habban. and he þa gecyrde to ðam westene. and his sylfes gymde; Hwæt þa him fleowon to forwel mænige. and hi gegaderodon to þeowdome þæs ælmihtigan godes be his lareowdome drohtnigende. swa þæt he getimbrode on ðære stowe þurh cristes fultum twelf mynstru. on ðam ænlipium he gesette twelf munecas. and ane feawa he geheold mid him sylfum; Ongunnon þa ða æðelborenan on romebyrig him to befæstene heora cild to godes lareowdome. of ðam wæs sume gehaten placidus. and sum oðer maurus; Þa sceolde se placidus. feccan wæter æt þære ea. and befeol ofer þam stæðe into þam streame; Þa wiste se halga wer benedictus þurh godes gast þæt þæt cild on micelre frecednysse wæs. and cwæð to maure; Broðor maure yrn ricene for ðan þe se stream berð aweg placidum; Maurus þærrihte abæd his bletsunge. and arn uppon þam streame unmyndlunge. swylce he on fæstre eorðan urne. and gelæhte þæt cild be ðam loccum. and mid swyftum ryne to lande arn. and undergeat þa æt nextan þæt he uppon ðam wætere arn. and þæs micclum wundrode; Þa cydde he his lareowe hu him getimode: and benedictus sæde þæt him swa getimode þurh godes mihte for his gehyrsumnysse: and maurus sæde þæt hit for his hæse swa gewurde: and þæt cild placidus cwæð þæt he gesawe bufon his heafde benedictes cæppan. and him wæs geðuht þæt seo cæppe hine atuge of ðam streame; Sum munuc wæs unstæððig on godes lofsangum. and ne mihte his tidsangas gestandan mid his gebroðrum. ac eode him ut worigende; Þa geseah se halga wer Benedictus þæt se deofol on anes blacan cildes hiwe teah ut ðone munuc. be ðam fnæde his gyrelan; Eft on oðrum dæge gemette Benedictus ðone munuc fram his tidsange. and gesloh hine mid his gyrde for ðære blindnysse his heortan. and se feond ne mihte hine syððan of ðære cyrcan lædan. swylce he sylf mid þære gyrde geslegen wære; Of ðam twelf mynstrum þe he gestaðolode. wæron ðreo asette on healicum muntum. and wæs ðam gebroðum micel frecednys to astigenne dæghwomlice of þam cludum to wæterscipe; And comon ða to ðam halgan were. biddende þæt he ða mynstra gehendor ðam wæterscipe timbrian sceolde; He ða geswæslice hi gefrefrode. and on ðære ylcan nihte astah mid ðam cilde placide þe we ær ymbe spræcon up to ðam munte. and ðær langlice on his gebedum læg. and mearcode ða stowe. and eode digellice to mynstre. and het ða gebroðru siððan þær adelfan ænne gehwædne pytt. ðær ðær he ær gemearcode. cwæð þæt se ælmihtiga god mihte on ðæs muntes cnolle him wæter forð ateon. and heora geswinc him ætbredan; Ða gebroðra ða eodon be his hæse to ðam mercelse. and gemetton ðone clud ða iu swætende. and hi ða hwæthwega holodon. and ðærrihte þæt wæter swa genihtsumlice ut fleow. þæt hit arn streamrynes of ðam munte. and næfre siððan ne geswac his genihtsumnysse; Hwilon eac befeoll an siðe of ðam snæde. into anum deopan seaðe; Þa eode benedictus to and wolde gefrefrian ðone wyrhtan ðe þæt tol amyrde. and heold ða þone snæd bufon ðam wætere ðær þæt isen asanc. and ðærrihte hit becom swymmende to ðam snæde. and to ðam ðyrle þe hit ær of asceat; Þa wæs sum mæssepreost þær on neawiste mid niðe afylled ongean ðone halgan wer. his nama wæs florentius. se wolde habban swilcne hlisan swa Benedictus. ac he nolde herigendlice lybban; Wolde ða hine mid attre acwellan. and asende him ænne focan to lace mid attre gemencged; Ða wæs sum wilde hrem gewunod þæt he dæghwomlice fleah fram wuda to mynstre. and gefette his bigleofan æt benedictes handum; He ða wearp ðam hremme þone geættrodan hlaf. and bebead him on godes naman þæt he ðone cwelmbæran hlaf awegbære. and on swilcere stowe awurpe. ðær hine nan man findan ne mihte; Se fugol wearð gehyrsum his hæsum. and mid þam hlafe to wuda tengde. and syððan ymbe ðreora tida fæce. fette his bigleofan. swa his gewuna wæs; Þa undergeat se preost þæt he ne mihte ðone halgan wer lichamlice acwellan. and wolde ða his leorningcnihta sawla fordon. and gemacode þæt seofon nacode wimmen urnon plegende on heora gesihðum. þæt heora mod wurde ontend to galnysse. þurh ðæra scylcena plegan; Þa geseah se halga wer þæs arleasan preostes niðfullan ehtnysse. and wende ða aweg mid his gebroðrum fram ðære stowe. þy læs ðe ænig his leorningcnihta þurh his andan losian sceolde; Hwæt ða se preost stod on his upflora micclum fægnigende ðæs oðres framfæres. ac seo upflering tobærst þærrihte under his fotum. and hine egeslice acwealde. and þæt hus eal ansund aðolode. buton ðære anre fleringe ðe ðone godes feond ofðrihte; Ða geaxode maurus hu ðam preoste getimode. and he mid blissigendum mode cwæð to his lareowe. Gecyrr ongean. for ðan ðe se preost þe ðin ehte is adwæsced; Benedictus ða mid swærlicum heofungum. bemænde þæt his leorningcild maurus ðæs oðres deaðes fægnian sceolde. and tæhte him þæs dædbote. bebeodende þæt he on his feondes forwyrde fægnian ne sceolde; Benedictus þa ferde to ðam munte þe is gecweden Casinum. se astihð up ðreo mila on heannysse; Ðær wæs gewurðod fram ealdum dagum sum hæðengild. þæt wæs gehaten apollo; Þa towende se halga wer þæt deofolgild grundlunge. and arærde ðær cyrcan sancte martine to wurðmynte. and oðer gebedhus ðam halgan fulluhtere Iohanne to lofe. and þæt hæðene landfolc to cristes geleafan mid singalre bodunge gebigde; Þa ne mihte se ealda deofol þas dæda mid swigan forberan. ac mid openlicere gesihðe hine æteowode ðam halgan were on atelicum hiwe. mid byrnendum muðe. and ligenum eagum wedende him togeanes. and mid micclum hreame his sið bemænde. swa þæt ða gebroðru ða deofellican stemne swutellice gehyrdon; Æt fruman he hine clypode be his naman. Benedicte. þæt is gebletsod. ða suwade se halga wer. and se deofol þærrihte eft clypode. maledicte. Non benedicte. þu awyrigeda. and na gebletsod. Hwæt witst ðu me. Hwi ehtst ðu min? Þær læg ða sum ormæta stan on middan þam getimbrungum. ðone woldon ða wyrhtan to ðam weorce ahebban. ac hi ealle ne mihton hine awecgan. for ðan ðe se ungesewenlica deofol þær on uppan sæt; Ða wyrhtan ða clypedon ðone halgan wer. and he com sona. and mid gebede þone deofol afligde. and his bletsunge sealde. and hi ðone stan swa leohtlice ahofon. swilce he buton hefe wære; Se halga wer ða het delfan ða eorðan þær se stan læg. and hi gemetton þær ane ærene anlicnysse. þe se deofol þær gefriðode; Þa wurpon hi ða anlicnysse innto heora kycenan. and færlice ða wearð him eallum geðuht. swilce fyr eode of ðære anlicnysse. swa þæt seo kycene eal forburne. ac hit næs swa him geðuht wæs. ac wæs þæs deofles dydrung; Hi urnon to ablicgede. and woldon þæt fyr mid wætere ofgeotan; Se halga wer com ða. and geseah hu se awyrigeda gast hi bedydrode. and cneowode þærrihte on his gebedum. and gedyde þæt ða gebroðra þe wæron mid ðam gedwymorlicum fyre gebysgode. gesawon ða soðlice þæt seo kycene gehal stod. ætforan heora gesihðum; Eft sume dæge stod se eadiga benedictus on his gebedum. and þa gebroðra eodon to ðam weallweorce; Þa æteowode se deofol hine þam halgan were. and cwæð mid olle þæt he wolde æt ðam weorce gecuman; Ða sende benedictus swiðe hrædlice and warnode ða gebroðra wið þæs deofles tocyme. ac ær se ærendraca mihte to ðam gebroðrum becuman. ær hæfde se deofol towend þone weall and wearð mid þam hryre sum munuc cild eall tocwysed; Þa het benedictus beran þa tocwysedan lima on anum hwitle into his gebedhuse. and beclysedre dura anrædlice on his gebedum læg. oð þæt tocwysede cild þurh godes mihte geedcucode; Wunderlic ðing. on ðære ylcan tide se halga wer asende ðone cnapan ansundne eallum limum to ðam weallweorce. mid ðæs deaðe se deofol wolde þone halgan wer gebysmrian; Hwæt ða se halga wer benedictus wæs ðeonde on witegunge. swa þæt he ðurh godes gast mihte towearde ðing cyðan. and ða ðing geseah ðurh witegunge. ðe him bæftan gefremede wurdon; Hit wæs swa gewunelic on his munuclife. þæt ða gebroðra ðe on sumum ærende ut gewendon. þæt hi ne moston buton his leafe metes ðicgan. gif hi igdæges to mynstre gecyrran mihton; Þa on sumum dæge ferdon twegen gebroðra ymbe þæs mynstres neode. and tobræcon ðone regol swa þæt hi butan leafe mid sumum eawfæstum wife hi gereordodon. and swa to mynstre gecyrdon; Þa befran se halga wer on hwæs gesthuse hi metes onbirigdon. hi cwædon þæt hi nanes ætes on ðære fare ne onbirigdon; Ða genemnode se halga wer þæt eawfæste wif ðe hi gelaðode. and ða sanda tealde ðe heo him gebær. and eac hu oft hi druncon him soðlice sæde; Hi ða feollon to his fotum afyrhte. gecnæwe heora gyltes. and him miltsunge bædon; On ðam timan rixode sum reðe cyning se wæs Totilla gehaten. se ferde sume dæge wið þæs halgan weres mynster. and sende his forridel het cyðan his tocyme ðam halgan were; Þa wolde se wælhreowa fandian hwæðer benedictus witegunge gast hæfde. and asende his swurdboran RIGGO gehaten. gescrydne mid his cynelicum gyrelum. mid his ðegnum to ðam mynstre. swilce he hit sylf wære; Þa gesæt benedictus forn ongean ðam riggon þe mid ðam leaslicum getote inneode. ðearle ðrutigende; Ða clypode se eadiga godes ðeow him togeanes. and cwæð; Min bearn. do ða gyrlan ðe fram þe ðu berst. ne sind hi na ðine; Þa astrehte se riggo hine to eorðan mid eallum his geferum. swiðe forhtigende þæt hi his fandian dorston. and gecyrdon to heora hlaforde forhtmode cyðende hu hrædlice hi arasode wurdon; Totilla ða sylf to mynstre eode. and swa hraðe swa he ðone halgan feorran sittende geseah. swa astrehte he hine sylfne to eorðan wið his weard; Benedictus hine het arisan. ac he ne dorste ætforan ðam halgan were on his fotum gestandan; Þa eode se halga to ðam astrehtan cyninge. and hine uparærde. and hine for his weorcum mid wordum ðreade. and mid witegunge gewislice sæde. hu him on his life gelimpan sceolde; He cwæð fela yfela ðu wyrcst. and fela ðu worhtest. geswic nu eallunge ðinre unrihtwisnysse; Witodlice ðu becymst to romebyrig. ofer sæ ðu seglast. Nigon gear ðu rixast. on ðam teoðan þu swyltst; Þa wearð se cyning ðearle afyrht. þurh ðas witegunge. and bæd ða his bletsunge. and of ðære tide be dæle his reðnysse geswac; Him aeode swa se halga him gewitegode. þæt he on ðam teoðan geare his cynerices. and his lifes ðolode; On ðære ylcan tide awedde sum preost aquinenscisre gelaðunge. and he wearð on ðære wodnysse gelæd to þam eadigan benedicte; He ða þurh halgum benum þone deofol adræfde of ðam ofsettan preoste. and hine ðisum wordum gespræc; Far nu. and of ðisum dæge ne genealæc ðu godes ðenungum. ne ðu flæscmettas ne ðicge. and gif ðu æfre gedyrstlæhst þæt ðu godes ðenungum genealæce. ðonne bist ðu eft þæs deofles anwealdum betæht; Se preost ða þis bebod to langum fyrste heold. and swa ðeah æt nextan ðæs halgan weres hæse forseah. and mid dyrstignysse haligne had underfeng; Hwæt ða se deofol ðe hine ær unðances forlet. hine sona gelæhte. and oð deað gedrehte; Sum eawfæst man sende ðam halgan were twegen butrucas mid wine to lace. be anum cnapan. ða behydde se cnapa þone oðerne be wege. and ænne ðam halgan were gebrohte; He underfeng ða lac mid ðancunge. and cwæð to ðam cnapan; Min bearn. beo ðe wærr þæt ðu ne drince of ðam wine þe ðu be wege hyddest. ac ahyld hit wærlice. þonne gesihst ðu hwæt ðær oninnan sticað; He gecyrde ða mid sceame. and ahylde þæt win wærlice. and ðær gewende ut of ðam fæte an fah næddre; Fela ðing sæde se halga wer ðurh haligre witegunge. ðe us sind langsume to gereccenne. and eow to gehyrenne on ðyssere scortnysse; Sum æðelboren cild heold leoht ætforan his mysan. and ongann modigian þæt hit on swa waclicum ðingum him wicnian sceolde; Se halga ða sona undergeat his modignysse ðurh godes gast. and hine ðearle ðreagende cwæð; Broðor. bletsa ðine heortan. and het animan þæt leoht him of. and hine sittan. and he sæde his gebroðrum ðæs cildes modignysse geendebyrdlice; On sumere tide com micel hungor on ðam lande. and gehwær þæt landfolc micclum geangsumode; Þa getimode swa micel hafenleast on benedictes mynstre. þæt ða gebroðra næfdon buton fif hlafas to heora ealra gereorde; Se halga wer ða benedictus mid geswæsum wordum his gebroðra unrotnysse gefrefrode. and cwæð; Nu todæg we habbað hwonlice behlaf. ac tomerigen we sceolon habban genihtsumlice; Hwæt ða þæs on merigen wurdon gemette ætforan heora gedyrum twa hund mittan meluwes on fætelsum. ða se ælmihtiga god his ðeowum asende. ac swa ðeah næs nanum men cuð hu hi ðider comon; Sum eawfæst ðegen bæd ðone halgan wer þæt he mid his munecum on his lande him munuclif aræran sceolde. and he lustbære ðæs getiðode. and cwæð to ðam gebroðrum þæt he wolde sylf on ðam dæge ðe he gecwæð ðær gecuman. and þæs mynstres getimbrunge gedihtan; Ða munecas ða ferdon be his hæse and bletsunge to ðæs ðegenes lande. and georne ðæs andagan cepton; Þa æteowode se halga wer benedictus on swefne hine sylfne ðam munece þe he to ealdre geset hæfde. ofer ðam mynstre. and his profoste samod. and hi gewissode swiðe smeaðancellice ymbe ðæs mynstres gebytlungum. on þære nihte þe se andaga on merigen wæs; Þa ða hi awocon se ealdor and his profost. ða rehte heora ægðer oðrum hwæt hi on swefene gesawon. and þæs micclum wundrodon; Eft siððan þa se andaga agan wæs. and se halga wer ne com swa swa he gecweden hæfde. ða comon hi eft wið his. þus cweðende; We andbidodon ðin halga fæder þæt ðu us þæs mynstres gebytlu dihtan sceoldest. and þu ne come swa swa ðu us behete; Ða andwyrde se halga. and cwæð; Mine gebroðra. hwi secge ge þæt ic ne come? Hwæt la. ne æteowode ic inc bam slapendum. and ealle ða gebytlunge gewisslice tæhte? Farað nu. and arærað þæt mynster swa swa ic eow on swefne dihte; Hi ða mid micelre wundrunge to ðam lande gewendon. and swa ða gebytlunge gefadedon. swa swa him on swefene æteowod wæs; Nu segð se halga Gregorius se ðe þisne cwyde on leden awrat. þæt god ælmihtig getiðode his leofan benedicte þæt he ðurh gast ferde to ðam slapendum gebroðrum. and him to ðam gastlican life gewissode. se ðe giu ær ðurh his engel ðone witegan Abbacuc lichamlice fram Iudea lande to chaldea rice swyftilice ferode. þæt he lichamlicne bigleofan þam hungrian Danihele brohte. se ðe betwux leonum unscyldig ascofen wæs; Twa mynecena wæron drohtnigende on gehendnysse his mynstres of æðelborenre mægðe asprungene. þam gewicnode sum eawfæst wer on woruldcarum; Þa wæron hi æfter æþelborennysse oferhydige and hearmcwydole. and þone æðelan wer oft gedrehton; Ða cydde se eawfæsta wer þam eadigan benedicte. hu micelne teonan he forðyldegode mid ðam foresædum mynecenum; Se halga wer asende ða to. and him ðisum wordum bebead; Gerihtlæcað eowere tungan. gif ge ne doð. ic eow amansumige; Hi swa ðeah ðurhwunedon on heora teonfullum wordum. and wurdon ða færlice forðferede. and binnon ðære cyrcan bebyrigede; Þa wæs hit gewunelic on ðam dagum. þæt se diacon clypode æt ælcere mæssan ær ðam huselgange. se ðe huselganges unwurðe sy. gange ut of ðære cyrcan; Ða wæron þa amansumedan mynecena binnon ðære cyrcan bebyrigede. swa swa we ær sædon. and hi arison of heora byrgenum on manna gesihðum. and uteodon be ðæs diacones hæse. for ðan ðe hi wæron fram ðam halgum husle ascyrede; Þa gelamp him swa æt ælcere mæssan. þæt hi ne mihton wunian binnon ðære cyrcan æt ðam huselgange. æfter þæs diacones clypunge; Ða wearð þis gecyd þam halgan benedicte. mid micelre dreorignysse; Benedictus þa sona asende ane ofeletan. and het mid þære mæssian. for ðam mynecenum. cwæð þæt hi siððan unamansumode wæron; His hæs wearð gefylled. and þa mynecena næfre siððan ne wurdon gesewene utgangende æt ðæs diacones clypunge. for ðan ðe hi underfengon þa halgan mænsumunge æt gode þurh his ðeowan benedicte. þe hi ær for heora stuntum wordum ðiwde to amansumigenne; Sum munuc cild drohtnode on his mynstre. and hæfde micele lufe to his fæder and to his meder. swiðor for ðære sibbe þonne for godes dæle. wearð þa oflangod ungemetlice. and arn buton bletsunge of mynstre to his magum. and swa hraðe swa he him to com ydæges swa gewat he of ðisum andwerdum life; Þa he bebyriged wæs. ða ne mihte seo byrgen hine gehealdan. ac wearð his lic on merigen afunden bufon þære byrgenne; His magas hine eft bibirigdon. and he wearð eft up aworpen. and swa gelomlice; Þa magas ða comon and mid micclum wope þæs halgan weres fet gesohton. his gife biddende; Se halga benedictus him sealde godes husel mid his agenre handa. and cwæð; Lecgað þis halige husel uppon his breoste. and bebyriað hine swa; Ða þis gedon wæs. ða heold seo eorðe þone lichaman. and syððan ne awearp; Sum oðer munuc wearð unstaðolfæst on his mynstre. and mid gemaglicum benum gewilnode þæt he moste of ðam munuclife. ac se halga wer him forwyrnde. and swiðe mid wordum ðreade his unstaðolfæstnysse; Æt nextan ða ða he swa fus wæs. ða wearð se halga wer gehathyrt ðurh his unstæððignysse. and het hine aweg faran; Hwæt ða se munuc ut gewat. and gemette sona ænne dracan him togeanes standende. mid gynigendum muðe. þæt he hine forswulge; Se munuc ða swiðe bifigende. and forhtigende hrymde; Yrnað. yrnað. for ðan ðe þes draca me forswelgan wile; Þa mynstermunecas urnon to. and swa ðeah nateshwon þone dracan ne gesawon. for ðan þæt wæs se ungesewenlica deofol. ac hi læddon ðone munuc swa bifigendne binnon ðam mynstre; He ða sona behet. þæt he næfre siððan of ðam mynstre sceacan nolde. and he eac on ðam behate symle ðurhwunode; Þurh benedictes gebedum him wæs se ungesewenlica draca æteowod. ðam ðe he ær filigde. na geseonde; Benedictus eac gehælde ænne cnapan mid his gebedum on micelre hrædnysse. fram ðam mæstan broce þe is gecweden elefantinus morbus; Sum hafenleas mann sceolde agyldan healf pund anum menn. and wæs oft gemanod. and ðearle geswenct for ðære læne; Ða bæd he ðone halgan wer þæs feos. and benedictus his hafenleaste mid geswæsum wordum gefrefrode. cwæð þæt he næfde þæt feoh him to alænenne. ac het hine cuman binnon ðrim dagum eft to him; He ða soðlice swa his gewuna wæs gebysgode hine sylfne on his gebedum. on eallum ðam fyrste; Se hafenleasa com on ðam ðriddan dæge. and efne ða wearð gemet þæt feoh and twentig penega to eacan uppon anre corn hwyccan; Se eadiga benedictus ða het him syllan þæt healfe pund. þæt he his læne forgulde. and forgeaf him ða twentig penega to his agenum bricum; Sumum men wæs unlybba geseald. ac hit ne mihte hine adydan. ac awende his hiw to wunderlicere fagnysse. swa þæt he wearð on his lice reoflium menn gelic; Þa becom he to ðam halgan benedicte. and swa hraðe swa he hine gehrepode. swa underfeng he his hælðe. and eal seo fagnys aweg gewat; An subdiacon bæd þone halgan wer sumne dæl eles to his bricum. for ðan ðe hi ðicgað on ðam earde ele on heora bigleofum. swa swa we doð buteran; Þa hæfde se halga wer gedæled þæs mynstres ðing hafenleasum mannum. for ðam hungergeare to ðan swiðe. þæt him næs nan ele belæfed to his gebroðra bricum. buton on anum lytlan glæsenan fæte; Ða het he his hordere þæt glæsene fæt syllan ðam biddendan subdiacone; Se hordere cwæð him to andsware. gif he ðone gehwædan dæl þæs eles ðam biddendum sealde. þæt he nan ðing næfde his gebroðrum to syllenne; Se halga wer ða wearð astyred on mode. and het oðerne munuc awurpan ut þæt glæsene fæt mid ele mid ealle. ðy læs ðe hit þurh ungehyrsumnysse þærinne belife; Þa wearp se broðor þæt glæsene fæt ut æt ðam ehðyrle uppon ðam heardan stane. ac hit ne mihte toberstan. ne ðone ele ageotan; Ða het benedictus eft ahebban þæt elefæt. and syllan ðam subdiacone. ðe his ær bæd. and ðearle ðone ungehyrsuman hordere ðreade. and cneowode siððan on his gebedum mid his mynstermunecum; Þa stod ðær an æmtig cyf oferwrogen. and ongann to flowenne mid ele. swa þæt hi brudon of ðone clað. and se ele fleow ofer innto ðære flore; Benedictus ða aras of his gebedum. and se ele geswac ðære fledinge; Sume dæge eode se halga wer to cyrcan. and gemette þone deofol. and befran hwider he wolde; Se deofol cwæð þæt he wolde beran drincan his gebroðrum; Se halga wer ða hine ardlice gebæd. and gecyrde ongean. and efne ða se awyrigeda gast gemette ænne ealdne munuc wæter hladende. and gewearp ðone munuc to eorðan. and hine mid wodnysse þearle drehte; Se eadiga benedictus þa sloh ðone munuc under þæt wencge. mid anre handa. and se fula deofol þærrihte him fram gewat. and næfre siððan him genealæcan ne dorste; Sum gedwolman ðe salla hatte. ehte cristenra manna on ðam timan mid ormætre reðnysse. swa þæt gif ænig preosthades mann oððe munuchades him genealæhte. ne mihte his handum cucu ætwindan; He ða æt sumon sæle gelæhte ænne cristenne mannan. and hine mid mislicum tintregum cwylmde. and ðurh gytsunge ontendnysse mid þam tintregum wolde his æhta æt him ofgan; Se cristena man ða cwæð. þæt he hæfde his ðing and hine sylfne betæht þam halgan were benedicte; Se wælhreowa ehtere thesalla þa geswac ðæra tintregena. and geband hine mid strangum bendum. and draf hine ætforan him ridendum. þæt he him geswutelode hwæt se benedictus wære ðe his ðing underfangen hæfde; Hi ða becomon to ðæs mynstres geate þæs halgan weres. and hine gemetton æt his rædinge sitton; Þa cwæð se wælhreowa þesalla mid micelre reðnysse to ðam halgan were; Aris. aris. and agif ðises ceorles yddysce; Ða beseah se halga wer wið his clypunge. and beheold ðone gebundenan mann. and his bendas sona wurdon alysede. mid unasecgendlicere hrædnysse; Hwæt ða thesalla ðurh ðas micclan mihte wearð afyrht. and his wælhreowan hneccan to ðæs halgan weres fotswaðum gebigde. biddende his miltsunge. and ðingrædene; Benedictus swa ðeah nateshwon fram his rædinge ne aras. ac het his gebroðru hine to cyrcan lædan. and bletsunge syllan; Se eadiga benedictus ða æfter ðære bletsunge manode þone reðan ehtere. þæt he ðære wodlican reðnysse geswice. and he ða þearle ablicged aweg tengde. and æt ðam cristenan menn nan ðing habban ne dorste. ðone ðe se eadiga benedictus na handlunge. ac on beseonde fram his bendum alysde; An geleafful yrðling bær his deadan suna lic to benedictes mynstre.and mid dreorigum wope. hrymde to ðam halgan were. agif me minne sunu. agif ne minne sunu; Se halga wer andwyrde. Hwæt la. ætbræd ic ðe þinne sunu? Se yrðling andwyrde; La leof he is dead. gang to and arær hine; Se eadiga wer cwæð to his gebroðrum. Gað aweg. nis ðis na ure dæd. ac is ðæra halgena apostola; Þa ðurhwunode se ceorl on his bene. swerigende þæt he aweg ne cyrde. buton se halga his sunu arærde; Hwæt ða benedictus eode to ðæs cnapan lice. and ðær on uppon gelæg. and aras. and his handbredu astrehte wið heofonas weard. þus cweðende; Min drihten ne beheald þu mine synna. ac geleafan ðises mannes. se ðe bitt aræran his sunu. and agif nu drihten ða sawle. ðe ðu name into ðisum lichaman; Sona ða æfter ðisum gebede geedcucode se deada cnapa. and se halga wer hine betæhte ansundne his fæder; Se halga wer hæfde ane eawfæste swustor SCOLASTICA gehaten. seo wæs fram cildhade gode gehalgod on mægðhade him ðeowigende. on gehendnysse his mynstres wunigende. þa geneosode se halga wer symle æne ymbe geares ymbrene; Þa gecom he sume dæge to hyre cytan æfter gewunan mid sumum his gebroðrum. and hi ealne ðone dæg on godes herungum. and halgum spræcum adrugon; Efne ða on æfnunge ða ða hi æt gereorde sæton. cwæð þæt halige mæden. to hire arwurðfullan breðer; Ic bidde ðe broðer min. ne forlæt ðu me on þissere nihte. þæt wit magon smeagan ymbe gefean þæs heofenlican lifes. oð merigen; Ða andwyrde se arwurða broðor; Hwæt cweðst þu sweoster? Ne mæg ic nateshwon buton mynstre nihtes wunian; And wæs ða swa stille weder. þæt nan wolcn næs on ðære lyfte gesewen; Hwæt ða seo mynecynu ða ða heo his andsæc gehyrde. beclypte hire neb mid handum. and ahylde hire heafod to ðære mysan biddende þone ælmihtigan drihten; Þa mid ðam ðe heo hire heafod of ðære mysan ahefde. ða abærst swa micel ðunor. and liget. and swilc storm yðigende feoll. swa þæt se halga wer and his gebroðra ne mihton for ðam ormætan gyte heora fet of ðære cytan astyrian; Ða cwæð se halga wer to his sweoster. Arie ðe se ælmihtiga god sweoster. Hwæt hæfst þu gedon? Heo andwyrde; Efne ic bæd þe. and þu me noldest tiðian. ða bæd ic minne drihten. and he me gehyrde; Gang nu to mynstre gif ðu mage. and me ana forlæt; He ða ne mihte buton ðam hrofe acuman. ac ðær wunode þa niht unwilles. se ðe sylfwilles nolde; And hi ealle ða niht mid halgum spræcum þæs gastlican lifes ðurhwacole aspendon; Eft siððan ymbe ðry dagas stod se halga wer on his gebedum. and beseah ut. and geseah ðære ylcan mynecene. his sweoster sawle lædan to heofenan. on anre culfran hiwe; He ða hire wuldres blissigende ðam ælmihtigan gode þancode. and hire forðsið his gebroðrum cyðde. and sende hi ðærrihte þæt hi hire lic to mynstre feredon. and on his agenre byrgene þær he sylf licgan wolde mid arwurðnysse bebyrigdon. þæt heora lichaman on anre byrgene hi gereston. swa swa heora mod on annysse symle gode ðeowode; Eft on oðrum timan stod se halga wer on his gebedum uppon anre upflora. þær his bed inne wæs. þa gestod he æt anum ehðyrle. oð forðnihtes. þone ælmihtigan god biddende; Þa færlice asprang micel leoht beortre ðonne ænig dæg. swa þæt se halga wer oferseah ealne middaneard. and ofseah betwux ðam micclum leoman lædan mid engla werode anes biscopes sawle to heofenum. his nama wæs Germanus; Ða wolde se halga habban him gewitan. þære wunderlican gesihðe. and ofclypode his diacon him hrædlice to. and he ða geseah sumne dæl þæs leohtes; Þa sende se halga wer swyftne ærendracan to þæs biscopes ceastre. þæt he sceolde geaxian hwæðer he lifes wære; Se ærendraca ða hine gemette deadne. and smealice ymbe his forðsið befran. and geaxode ða þæt he on ðære tide gewat. ðe se halga benedictus his sawle to heofenan ferian geseah; Wunderlic gesihð. þæt an deadlic man mihte ealne middaneard oferseon; Þeah gif se man gesihð godes leoht. þonne bið þæt gesceaft swiðe nearu geðuht. and ðæs mannes sawl bið on gode mid þam leohte tospræd. swa þæt heo oferstihð middaneard. and eac hi sylfe; Hwilc wundor wæs ðeah se halga wer ealne middaneard ætforan him gesawe. ða ða he wæs ahafen on his modes leohte ofer middanearde; Witodlice þæt leoht þe he wiðutan geseah wæs on his mode scinende. and his mod to ðam upplican abræd. and him æteowode hu nearowe ealle ða niðerlican gesceafta him wæron geðuhte. þurh ormætnysse þæs godcundlican leohtes; Þes eadiga wer benedictus awrat muneca regol mid micclum gesceade. mid beorhtre spræce. on ðam mæg gehwa tocnawan ealle dæda his lareowdomes. for ðan ðe se halga swa leofode swa swa he tæhte; Se eadiga wæs bliðe on andwlitan. mid hwitum hærum fægere gehiwod. and mid micelre lufe on mode afylled. swa þæt he on heofonlicum eðle eardigende wæs. þeah ðe he on eorðan ða gyt wunode; Þæs geares ðe he gewat. he cyðde his forðsið on ær. sumum his leorningcnihtum mid him drohtnigendum. and sumum oðrum on fyrlenum stowum wunigendum; Seofon nihtum ær he gewite he het his byrgene geopenian. and he ðærrihte mid stiðlicum fefore geond ða seofon niht þearle gedreht wearð; On ðam sixtan dæge his legeres he het hine beran into cyrcan. and þær hine gehuslian; He ða astod betwux his gebroðra handum. astrehtum handum wið heofonas weard. and betwux his gebedum his gast ut ableow; On ðam ylcan dæge wearð æteowod his twam leorningcnihtum an weg. fram ðam huse þe he on gewat on ðam eastdæle. astreht oð heofonan; Se weg wæs mid pællum gebricgod. and mid ungerimum leohtfatum scinende; Ðær on uppon stod sum arwurðe wer mid beorhtum gyrlum. axigende hwæs se weg wære. þe hi beheoldon; Hi cwædon þæt hi nyston; Þa cwæð se engel him to; Ðis is se weg ðe godes dyrling Benedictus to heofenum on astah; His halga lichama wearð ða bebyriged to his sweoster lice Scolastican. swa swa he sylf bebead binnon Iohannes cyrcan þæs halgan fulluhteres. on ðam munte Casino. ac he wæs siððan æfter manegum gearum geferod to francena rice. to þam mynstre ðe we hatað Florege. on ðære stowe his ban restað on micclum wurðmynte. and on wundrum scinende. and his sawl symle gesælig rixað mid gode on heofenum. for godum geearnungum; Þæt scræf ðe he ærest on drohtnigende wæs. gyt oð ðis on wundrum scinende ðurhwunað; Witodlice sum gemyndleas wif ferde worigende geond wudas. and feldas. and ðær gelæg þær hi seo teorung gelette; Ða beeode heo sume dæge þurh nytennysse into ðam scræfe þæs eadigan benedictes. and þær hi gereste. and aras ðæs on merigen swa gewittig. swilce heo næfre on nanre wodnysse nære. and swa siððan symle ðurhwunode; Hwa mæg on worulde ealle ða wundra gereccan. ðe se ælmihtiga scyppend ðurh ðisne æðelan wer middanearde geswutelode

