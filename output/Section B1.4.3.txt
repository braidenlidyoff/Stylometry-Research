on þam dæge aras, and we hine wurþiað Gode to wyrðmynte, and syþþan geswac þæs Sæternesdæges freols. 256: On þam ealdan restendæge, þe we ær embe spræcon, ne worhton þa Iudei nan þeowtlic weorc, and se an getacnode eal ure lif, þe is gastlic ræstendæg, on þam we Gode sceolon symle þeowian, and synna forbugan, þe synd þeowtlice weorc, and on þeowte gebringað heora wyrcendras a to worulde. 263: Þa Iudeiscan freolsodon þone foresædan restendæg, and oft bemændon þa ða men wæron gehælede on þam dæge fram urum Hælende. 266: Þa axode he hi on sumne sæl be sumum wæterseocum men hwæðer he on þam freolsdæge þe hi swa freolice wurðedon moste beon gehæled fram þam micclan broce. 269: Hi suwodon þa ealle, and se Hælend sona þone wæterseocan gehælde on heora gesihþum, and axode hi syþþan, swylce mid bigspelle, Hwæt la, nelle ge, gif hwylceowres assa fylþ, oððe oxa, on pyt, ardlice hine up ateon on þam halgan ræstendæge? 274: And hi þa ne mihton nan þing him geandwyrdan, for þan þe hi wæron oferswyþde. 276: Se gehæleda mann gemette þone Hælend syþþan on þam temple, and he him sæde þas word: Nu þu eart gehæled, geheald þe wið synna, þæt þe sum þing ne gelimpe on þinum life wyrse. 280: Mid þam he geswutelode þæt he for synnum wæs gebrocod, ac swaþeah ne beoð ealle untrume for synnum geswencte, þeah þe hi sume beon. 283: Sume beoþ geuntrumode þæt hi þe eadmodran beon, sume for fandunge, sume for Godes wundrum, for þan þe Godes domas swiðe digle sint, and æfre rihtwise on eallum his dædum. 287: Se gehæleda man þa, syþþan he þone Hælend gespræc, cydde þam Iudeiscum þæt Crist hine gehælde, and hine mærsode, his mihte herigende. 290: Þam sy wuldor on ecnysse mid his ælmihtigan Fæder and þam Halgan Gaste on anre Godcundnysse, AMEN. : ÆHom 3 Cited by homily and line no. following ed. 1: Ure Drihten sæde oft swiðe digle bigspell; þa on sumne sæl sæde he þis bigspel his leorningcnihtum and þam geleafleasum Iudeiscum: Sum hiredes ealdor wæs, þe het settan wineard, and hine behegode, and het delfan þærinne ane winwringan, and worhte anne stypel, and betæhte þone wineard his tilium syððan, and ferde on ælþeodignysse to fyrlenum lande. 9: Eft þa ða þæs wineardes wæstmas genealæhton, þa sende he his þeowan to ðam foresædum tilium, þæt hi underfengon þæs wineardes wæstmas. 12: Þa gelæhton þa tilian heora hlafordes þeowan, and sumne beswungon, sumne eac ofslogon, sumne oftorfedon soðlice mid stanum. 15: Eft se hlaford syððan sende oðre þeowan, micele ma him to, and þa manfullan tilian dydon sona embe hi swa swa embe þa oðre. 18: He sende þa æt nextan his sunu to, and cwæð, Hi wyllað forwandian witodlice minne sunu. 20: Þa tilian þa gesawon þone sunu, and cwædon, þes ys se yrfenuma; uton hine ofslean, and his yrfweardnyss ure byð syððan. 23: Hi gelæhton þone sunu þa and gelæddon of þam winearde and hine ofslogon. 24: Hwæt secgce ge, hu deð þæs wineardes hlaford embe þa wælhreowan tilian, þonne he cymð him to? 26: Þa cwædon þa Iudeiscan, þa yfelan tilian he yfele fordeð, and betæcð his wineard oðrum tilium syððan, þe him wæstmas agyfað on gewissum timan. 30: Se Hælend him sæde þa be þam hyrnstane þus: Ne rædde ge on bocum be þam hyrnstane, þone þa weallwyrhtan aworpen hæfdon, þæt se is geworht on ðæs wealles hyrnan? 34: Þys ys þurh God gedon, and hyt ys wundorlic on eowrum gesihþum, and ic secge eow forþi þæt Godes rice byð eow ætbroden, and byð þære þeode geseald þe him syllað wæstmas, and se ðe on þone stan fylþ, he byð tobrocen, and se ðe se stan offylþ, se byð tocwysed. 40: Hwæt þa bisceopealdras, þa þa hi þis bigspel gehyrdon, and þa sunderhalgan sona oncneowon þæt he hit sæde be him, and sohton him betwynan on heora sundorrununge hu hi hyne beræddon, ac hi ondredon þa mænigu þe him mid wæs þa, for ðam ðe þæt folc hæfde hine for witegan. 46: We habbað anfealdlice gesæd eow nu þis godspell, and we willað geopnian eow þæt andgyt nu, for ðam þe ge ne cunnon ealle tocnawan þa digelnysse, buton man eow secge þæra snotera lareowa trahtnunge be þam, swa swa hit on bocum stent. 51: Se hiredes ealdor witudlice þe hæfde þone wineard is se heofonlica God, þe hæfde gelogod þa Iudeiscan þeode on þam selestan earde þysre worulde middan, and sette him æ, þæt hi hine ænne æfre wurþian sceoldon mid halgum biggencgum, swa swa þa fif bec tæhton þe Moyses him awrat, se mæra heretoga, þe fram Egipta lande hi lædde to ðam earde, and hi ana þa hæfdon andgyt embe God, and ealle oðre þeoda þeowdon deofolgyldum. 61: Þa het God hi oft þurh his halgan witegan wineardes naman, for þam ðe hi wyrcan sceoldon gode wæstmas Gode, swa swa god wineard. 64: Be þam winearde cwæð se witega Isaias: Ic abad þæt min wineard bære me wæstmas, and he þa forðbrohte abroðene berian; nu æteowe ic eow hwæt ic þam winearde do: Ic tobrece his hege, and him fram abrede, and hyne man toberð and tobryt hys wæstmas; ic towurpe his weal and he byð fortreden; ic hine aweste, and he ne byð gescreadod oððe bedolfen, ac him deriað bremelas þe him on weaxað, and wilde þornas, and ic eac beode þam uplicum wolcnum þæt hi nænne renscur him on ne rinon. 76: Godes wineard soðlice is Israhela hiwræden, and ic abad heora þæt hi worhton dom, and efne hi worhton unrihtwisnysse. 79: Rihtwisnysse ic abad, and hi worhton hream: þis sæde se witega be þam ungesæligum Iudeum. 81: Þone wineard he behegode, þæt is Israhela folc, mid mærlicum burgum, and mid engla hyrdrædena. 83: Se stypel þe he getimbrode, þæt wæs þæt stænene tempel þe se snotera Salomon gesette on Hierusalem mid wundorlicum cræfte, to wurðmynte Gode, and seo winwringe getacnode þæt weofud þær wiðinnan, on þam man offrode Gode on ða ealdan wisan mænigfealde lac mid geleafan symle. 89: God betæhte þone wineard þam wisum bocerum and þam Sunderhalgum þe heoldon his æ, þæt hi him wæstmas ageafon godra weorca, and he ferde syððan on fyrlenne wræcsið. 93: Manega þær geþugon of ðam mancynne Gode, þeah þe hi sume ungesælige wæron, and Crist forsawon, and eac besyrwdon. 96: He cidde eac him, and on sumne sæl cwæð, Wa eow bocerum and eow Sunderhalgum, ge hiweras þe heofonan rice ætforan mannum belucað, and ge sylfe in ne farað, ne þam ne geðafiað þe in faran woldon. 101: Ge teoðiað eowre wyrta, and witudlice forlætað þa maran beboda þe eow bebyt seo æ, rihtne dom and geleafan, and mildheortnysse weorc. 104: Þas þing gedafenode soðlice to donne, and eac þa oðre na to forlætene. 106: Lytle ær we sædon þæt se hlaford ferde on fyrlene wræcsið syððan he þone wineard betæhte. 108: Ne færð God swaðeah feorr ahwyder aweg, se ðe on ælcere stowe hys andweardnysse cyð; ac he let þone wineard on heora gewealde, and let hi habban cyre agenes willan, and hi na ne nydde on naðre healfe, for ðam ðe ælc man hæfð agenne cyre hwæt he lufige on his lifes timan. 115: Se hiredes ealdor sende, swa swa we sædon ær, his men to ðam winearde, wolde hys wæstmas habban, for ðam ðe se heofonlica God him sende gelome to heahfæderas and witegan, wolde hi gerihtlæcan, ac þa Iudei ofslogon sume of þam witegum, and sume beswungon, swa swa us segð þis godspell, and sume hi stændon mid stiðre reðnysse. 122: He sende eft ma þeowan to ðam manfullan tilian, and hi swa him þenedon swa swa þam oðrum. 124: He sende þa æt nextan hys agenne sunu to, for ðam ðe se ælmihtiga God swa mildheort wæs us þæt he his agenne Sunu asende of heofonum mancyn to alysenne, and þa manfullan Iudei swa dyrstige wæron þæt hi dorston hine acwellan, and Crist swa alysde þa ðe gelyfað on hyne, and he ne wiðerode na ongean, ac wæs gehyrsum hys Fæder, for ðære micclan lufe þe he to mancynne hæfð, þæt he sylfwilles sealde hys lif for us. 133: He cwæð to ðam Iudeiscum, Hwæt deð þæs hiredes ealdor be þæs wineardes tilium? 134: And hi ne wendon þa gyt þæt hi hyt sylfe wæron, and sædon him to andsware, þa yfelan tilian he yfele fordeð, and betæcð his wineard oðrum tilium syððan, þe him wæstmas agyfað on gewissum timan. 139: Rihtlice hi demdon heora agenne dom. 140: Soðlice gyf hi wiston þæt hi hyt sylfe wæron, noldon hi andwyrdan swa amberlice be þam. 142: Witodlice se hyrnstan þe se Hælend foresæde, þe hylt þa twegen weallas, ys se Hælend sylf, þe gefegde togædere of twam folcum hys cyrcan, manega of Iudeiscum and ma of hæðenum folce, to anre gelaþunge on soðum geleafan. 147: Manega ætspurnað mid mislicum synnum æt þam hyrnstane, ac hi habbað forgyfennysse, þa ðe mid dædbote heora Drihten gladiað. 150: Oþer is þæt man fealle uppon þone stan, and oðer is þæt se stan uppon hyne fealle. 152: Se fylþ uppon þone stan, se ðe syngað on Crist, and se ðe Criste wiðsæcð, se stan fylþ uppon hyne, and hine ealne tocwyst on þam ecum witum. 155: He cwæð þa æt nextan, swa swa we cwædon ær, þæt Godes rice byð eow ætbroden, and byð þære þeode geseald þe him syllað wæstmas. 158: Him is soðlice ætbroden seo boclice lar, and eall seo deopnyss þe be Drihtne sprycð, and is geopenad eallum Cristenum þe hine wurðiað mid weorcum and geleafan. 162: Hwæt þa bisceopealdras, þa ða hi þis bigspel gehyrdon, and þa Sundorhalgan sona oncneowon þæt he hit sæde be him, and sohton him betwynan on heora sundorrununge hu hi hyne beræddon, ac hi ondredon þa mænigu þe him mid wæs þa, for ðam ðe þæt folc hæfde hine for witegan. 168: Þeah þe hi heardheorte wæron and hetole on mode, and noldon/ gelyfan on þone lifigendan Crist, þeah hi oncneowon þæt he cwæð be him þa larlican bigspel, and gebulgon hi sona, and woldon hine besyrwan, gyf hi wiston hu for þære mæniu þe him mid ferdon, and his lare gehyrdon, and his wundra gesawon, and hyne wurðedon swa swa mærne witegan. 176: Ure geleafa is mara þonne þære mænigu wære, for ðam ðe we gelyfað on ðæs lifigendan Godes Sunu, þæt he wæs æfre God mid his þam ecan Fæder, and þam Halgan Gaste, on heofona rice wunigende, and wæs man geworden þa ða he sylf wolde for ure alysednysse, þæs we him æfre þanciað. 182: Uton smeagan nu georne þæt we sume wæstmas godra weorca Gode agyfan, and mid urum geleafan hine æfre wurþian, þæt we mid þam Hælende habban þæt ece lif, swa swa he behet þam ðe hyne lufiað

