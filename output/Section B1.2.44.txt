: ÆCHom II, 40 Cited by page and line no. following ed. IN NATALE UNIUS APOSTOLI. Þes apostolica freolsdæg manað us to sprecenne. and sum ðing eow to secgenne. be ðam gesæligan heape. þe mid ðam hælende on ðisum life drohtnode; On ðam wæron gecorene twelf heahðegenas. Petrus. and Paulus. Andreas. and Iacobus. Iohannes. and Thomas. se oðer Iacobus. and Philippus. Bartholomeus. and Matheus. Simon. and Iudas; Na se iudas þe crist belæwde; Mathias wæs gecoren on þæs forlorenan iudas stede. oðer is matheus. oðer is mathias; Matheus is godspellere. and apostol; Mathias is apostol. on iudan stede; Paulus is se ðreotteoða ðyses heapes. he næs na lichamlice on life mid criste. ac he hine geceas siððan of heofenum. and he is geendebyrd to petre for his micclum geearnungum. and gedeorfum. on drihtnes willan; To ðisum heape cwæð se hælend þisum wordum; Hoc est preceptum meum ut diligatis inuicem. sicut dilexi uos; ET RELIGUA; ðis is min bebod þæt ge lufion eow betwynan. swa swa ic eow lufode; Næfð nan man maran lufe. ðonne he sylle his sawle for his freondum; Ge sind mine frynd. gif ge doð swa swa ic eow bebeode; Ne hate ic eow ðeowan. for ðan ðe se ðeowa nat hwæt his hlaford deð; Ic het eow mine frynd. for þan ðe ic cydde eow swa hwæt swa ic æt minum fæder gehyrde; Ne gecure ge me. ac ic geceas eow. and ic sette eow þæt ge faron and beran wæstm. and eower wæstm ðurhwunige. and swa hwæt swa ge biddað æt minum fæder on minum naman. he sylð eow; Oft ge habbað gehyred be ðære soðan lufe. þæt heo is fulfremednys. godes .æ; Se ðe god lufað and men. he hylt ealle godes bec; Se ðe soðlice god lufað. nele he wiðerian ongean his bebodum. ac mid estfullum mode hi geðwærlæhð; Se ðe oðerne lufað buton hiwunge. nele he him hearmes cepan. ne his æhta him ætbredan; On ðam beoð cristene men tocnawene. gif hi rihtlice cristene beoð. swa swa drihten sylf cwæð; Be ðam oncnawað ealle men þæt ge sind mine folgeras. gif ge habbað lufe eow betwynan; Ealle gode ðing hæfð se ðe þa soðan lufe hæfð. witodlice se ðe hi næfð. se is bedæled ælces godes; Nis nan lufu mare. þonne man for oðrum his lif sylle. swa crist dyde for us; Drihten cwæð; Ge beoð mine frynd. gif ge ða þing doð þe ic eow bebeode; Þa apostoli. and ealle ða þe godes bebodum gehyrsumiað. beoð his frynd gecigede; He cwæð; Ne hate ic eow ðeowan. for ðan þe se ðeowa nat hwæt his hlaford deð; Ne nymð se hlaford his ðeowan him to rædboran. ac nimð his holdan frynd. and him geopenað his willan; Swa eac god geswutelað his digelnyssa ðam ðe hine inweardlice lufiað. and se ðeowa þæt is ðe synnum þeowað bið ascyred fram godes ræde; Ege is twyfeald. and ðeowdom is twyfeald; An ege is butan lufe. oðer is mid lufe. and se is halig and clæne; Swa is eac oðer ðeowt neadunge buton lufe. oðer is sylfwilles mid lufe. se gedafenað godes ðeowum; Drihten genam of us þæs ðeowan naman. and het us his frynd. gif we his willan gewyrcað; He cwæð; Ic het eow mine frynd. for ðan ðe ic eow cydde ealle ða ðing þe ic æt minum fæder gehyrde; Hwæt cydde crist his leorningcnihtum. buton ða heofenlican digelnysse. and ða micclan myrhðe þæs ecan lifes. þa he eac dæghwomlice on his geleaffulra heortan beset. þurh orðunge ðæs halgan gastes; Ða word þe he spræc to his apostolum. ða he spræc to eallum cristenum mannum swa swa he on sumere stowe sylf cwæð; Quod autem uobis dico omnibus dico; Þæt þæt ic to eow gecweðe. þæt ic cweðe to eallum mannum; Ne sind godes frynd na feawa. ac sind fela swa swa se witega cwæð; Me soðlice sind þine frynd god swiðe arwurðe. and heora ealdordom is swiðe gestrangod; Ic hi gerime. and hi beoð gemenigfylde ofer ðære sæ sandceosol; Se hælend cwæð; Ne gecure ge me. ac ic geceas eow; Ðurh ðas word is geswutelod þæt nan man ne mæg on him sylfum wuldrian. þeah ðe he gecoren sy to godes rice; Seo gecorennys stent on godes foresceawunge. and we beoð ðurh his gife gehealdene. swa swa se apostol cwæð; Ge sind on godes gife gehealdene þurh geleafan; Þurh ða gif þe se mennisca crist wearð godes bearn. þurh ða ylcan gife bið gehwilc cristenra manna gode gecoren. fram ðam anginne his geleafan; Ðurh ðone ylcan gast þe crist wæs acenned. ðurh þone ylcan his gecorenan beoð geedcennede. on ðam halgum fulluhte; Þurh ðone halgan gast wearð se mennisca crist ælcere synne orhlyte. and ðurh ðone ylcan gast us beoð ure synna forgyfene; Ðus we sprecað be cristes menniscnysse. ðe symle unsynnig wunode. and he wæs godes bearn swa hraðe swa he mannes bearn wearð; Se mann is godes bearn. for ðan ðe se godes sunu ðe æfre wæs acenned of ðam ælmihtigan fæder. underfeng ða menniscnysse buton synnum to soðre annysse his hades. and þæt ylce godes bearn. is mannes bearn. for ðære underfangenan menniscnysse; Crist. cristenra manna heafod. ordfruma ælcere gife. dælð his gyfe his limum. be gehwilces mannes mæðe. be ðan þe he healdan mæg þurh his fultum. buton ðam ne deð nan man naht to gode; Næfð nan man geleafan buton of cristes gife. na nan man ne ðurhwunað on geleafan buton þurh cristes gife. for ði sceal gehwa on his drihtne wuldrian. na on him sylfum; Crist gelogode his apostolas. and ealle his gecorenan ðurh his gife. þæt hi ferdon sylfwilles and wæstm brohton. þurh gode weorc; Hi ferdon sylfwilles be godes hæse. and ðurh his fultum wæstm brohton goddra weorca. swa swa god sylf cwæð. þurh ðone witegan Ezechiel; Ic do þæt ge doð; Et fructus uester maneat. Þæt is eower wæstm ðurhwunað; Ðæra apostola wæstm ðurhwunað on ecnysse. for ðan ðe ðurh heora bodunge is þes middaneard gebiged to ðam soðum geleafan. and to heora scyppendes biggengum. mid ðam wuniað on ecnysse þa ðe wel geendiað; Eac swylce ure gehwæda wæstm þæt sind ure godan dæda þurhwuniað on ecnysse. and hi underfoð anginn æt ure geendunge; Þonne se deað. ure andwerde lif geendað. þonne bið us gehealden æfter ðam deaðe swa hwæt swa we nu doð for gewilnunge þæs ecan lifes. and ðonne onginð ure edlean. swa swa se sealmsceop cwæð; Cum dederit dilectis suis somnum. hec est hereditas domini; ðonne god sylð his leofum slæp. þæt is drihtnes yrfwyrdnys; Þonne godes gecorenan becumað to deaðe. ðonne gemetað hi yrfwyrdnysse; Micel heap holdra freonda ure andbidað ðær. orsorh be him sylfum. carful gyt for ure hælðe; Uton for ði efstan to urum eðele. þæt we magon ure frynd geseon. and ure siblingas gegretan; Drihten cwæð; Swa hwæt swa ge biddað æt minum fæder on minum naman. he sylþ eow; Drihtnes nama is .IESUS. þæt is hælend. and se bitt on ðæs hælendes naman. se þe þæs bitt ðe belimpð to soðre hæle; Gif hwa ðæs bitt. þæs ðe him ne fremaþ. ne bitt he on ðæs hælendes naman; Paulus se apostol bæd æt gode þæt he afyrsode ðæs deofles ehtnysse him fram. ac him næs þære bene getiðod. for þan ðe him fremede to ecere hælþe seo hwilwende ehtnys; Þonne we biddað ongean ure agenre þearfe. þonne forwyrnð se mildheorta god us þæs ðe we ungesceadwislice biddað; Eft se man þe went his earan. þæt he ne gehyre godes .æ. his gebed bið gode andsæte; Gif we for synfullum mannum gebiddað. and hi þære ðingunge unwurðe synd. ne beo we swa ðeah bedælede edleanes ðæs godan willan. ðeah þe we ðam forscyldegodan geðingian ne magon; Ne sceal man swa ðeah ðingian to dyrstiglice þam fordonum mannum. swa swa se apostol us warnode ðissum wordum; Est peccatum ad mortem. pro quo rogo ne quis oret; Sum synn is ðe gebrincð to deaðe. ic bidde þæt nan man for þære ne gebidde; Witodlice gif we þæs biddað þe us to ecere hælþe fremað. us getiðað þæs se goda and se heofenlica fæder. ðurh his suna þe mid him leofað and rixað. a on annysse þæs halgan gastes. on ealra worulda woruld. ameN

