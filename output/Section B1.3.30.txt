AMEN. : ÆLS (Martin) Cited by line no. assigned by DOE, following lineation of ed. 1: INCIPIT VITA SANCTI MARTINI EPISCOPI ET CONFESSORIS ANGLICAE. 1: SVLPICIVS HATTE SVM snoter WRITERE, ÐE WOLDE AWRItan þa wundra and mihta þe Martinus se mæra mihtiglice gefremode on þisre worulde, and he wrat þa be him þa ðing þe he ofaxode, oððe æt him sylfum, oððe æt oþrum mannum, forðan þe manegum wæron his wundra cuþe, þe god worhte þurh hine; and we þæt Englisc nimað of þære ylcan gesetnysse, ac we ne writað na mare buton his agene wundra. 10: MARTINVS SE MARA BISCEOP WÆS GEBOREN on þam fæstene Sabaria gehaten, Pannoniscre scire and Ticinis he wæs afed Italian landes. 13: He com of hæðenum magum, æþelborenum swaðeah, of wurðfulre mægðe æfter woruldþingum. 15: His fæder wæs ærest cempa, and eft cempena ealdor, and Martinus wæs gewenod to wæpnum fram cildhade, and campdome fyligde betwux larlicum gefylcum; ærest under Constantine þam æþelan casere, and eft under Iuliane þam arleasan wiðersacan; na swaþeah sylfwilles, forþan þe he fram cildhade wæs swyðor onbryrd þurh God to godcundlicum þeowdome, þonne to woruldlicum campdome, swa swa he cydde syððan. 23: Þa ða he wæs tyn wyntra þa wearð he gecristnod his maga unþances, and on wundorlicum gemete sona to Godes þeowdome he wæs eall gehwyrfed; and þa þe he wæs twelf wintra he gewilnode to westene, and he hit eac gefremode gif he þa ylde hæfde. 28: His mod wæs swaþeah æfre embe mynstru smeagende, oþþe embe cyrcan and Godes gesetnyssum; He smeade þa on cildhade þæt he siððan gefremode. 31: Þa wæs þære casere bebod þæt þæra cempena suna þe wæron forealdode wurdon genamode to þam ylcan campdome þe heora fæderas on wæron, and Martinus þa wearð ameldod fram his fæder, þe on his weorcum andode, and he wearð geracenteagod þa þa he fiftyne wintre wæs, betæht to þam gewinne mid anum his þeowan þe his gesiðe wæs, þam he sylf þenode swiþor þonne he him; and samod hi gereordoden swa swa gelican. 40: Þreo gear he ferde mid þam folclicum cempum buton gewæpnunge ærþan þe he wære gefullod, ungewemmed swaþeah fram woruldlicre besmitennysse on þære þe mennisc cynn micclum on syngað. 44: Embe his efencempan he hæfde welwillendnysse, and micele lufe, and gemetfæst geðyld, and soðe eadmodnysse ofer mennisc gemett. 47: Swa micele forhæfednysse he hæfde on his bigleofan, swilce he munuc wære swiðor þonne cempa; and for his æðelum þeawum his efencempan ealle þa hine arwurðodon mid wundorlicre lufe. 51: He næs þa git gefullod, ac he gefylde swaþeah þæs fulluhtes dæda mid fulfremedum weorcum, swa þæt he swincendum fylste, and fedde þearfende, and nacode scrydde, and nan þing him sylfum of his campdomes scipe on his seode ne heold, buton þæt he dæghwamlice to bigleofan hæfde, swa swa þæt godspel sægð, Ne þenc þu be mergene. 58: ON sumere tide he ferde forð þurh ane burh Ambianis gehaten, on hetelicum wintra, on swa swiðlicum cyle þæt sume men swulton þurh þone. 61: Þa gemette he ðær ænne þearfan nacodne, biddende þa riddan þæt hi him sum reaf sealdon; ac hi ridon him forð, ne rohton his clypunge. 63: Martinus þa ongeat þæt he moste his helpan, þa ða þa oþre noldon, ac he nyste swaþeah hwæt he sealde þam nacodan, forþan þe he sylf næfde naht butan his gewædum, and his gewæpnunge, forðan þe he on swilce weorc aspende ær his ðing. 69: He gelæhte ða his sex, and forcearf his basing, and sealde healfne dæl þam gesæligan þearfan, and þone healfan dæl he dyde on his hricg. 72: Þa hlogon his geferan þæs forcorfenan basinges, sume eac besargodon þæt hi swilces naht ne dydon, þonne hi butan næcednysse him bet mihton tiðian. 75: On þære ylcan nihte he geseah on swefne þone Hælend gescrydne mid þam healfan basinge, þe he sealde þam þearfan, and het þæt he biheolde to his drihtne werd and oncneowe þæt reaf þe he sealde þam þearfan. 79: Þærrihte gehyrde se halga Martinus þone Hælend clypian to his halgum englum mid beorhtre stemne, and to him ymbstandendum cwæð, Martinus, þe git nis gefullod, me mid þysum reafe gescrydde. 83: He gemunde þa his cwydes þe he cwæð on his godspelle, þæt þæt ge doð on minum naman anum of þysum læstum, þæt ge doþ me sylfum, and forþi he geswutelode hine sylfne Martine on swefne mid þam reafe þe se þearfa underfeng for his naman on ær. 88: Se halga wer swaþeah næs ahafen þurh þa gesihþe, ac Godes godnysse he oncneow on his weorce. 90: And þa þa he wæs eahtatyne wintre, he wearð gefullod on Gode, nolde þeah git forlætan, for his leofan ealdormenn, þone folclican campdom, ac for his benum swa wunode twa gear fullice siððan he gefullod wæs. 94: Hwæt ða færlice wearð þæs fyrlenan leodscipes onræs into Gallias, and Iulianus se casere gegaderode his here, and began to gifenne ælcum his cempum cynelice sylene, swa swa hit gewunelic wæs. 98: Þa wende Martinus þæt he þa wel mihte wilnian æt þam casere þæt he of þam campdome þa cuman moste. 101: Him ne ðuhte na fremfullic þæt he fenge to þære gife, and syððan ne campode mid þam casere forð. 103: He cwæð þa to þam arleasan, oð þis ic campode þe, geþafa nu þæt ic Gode campige heononforð, and underfo þine gife se ðe feohte mid ðe. 106: Ic eom Godes cempa, ne mot ic na feohtan. 107: Ða gebealh hine se casere, and cwæð þæt he for yrhðe þæs toweardan gefeohtes, na for eawfæstnysse, hine sylfne ætbrude swa þam campdome. 110: Ac Martinus unforht to þam manfullan cwæð, Gif ðu to yrhðe þis telst, and na to geleafan, nu to mergen ic stande on mines Drihtnes naman ætforan þam truman, and ic fare orsorh mid rodetacne gescyld, na mid readum scylde oððe mid helme þurh þæs heres werod. 116: Þa het se arlease healdan þone halgan þæt he wurde wæpnlæs aworpen þam hæðenum. 118: On þam æftran dæg dydon þa hæðenan þæt hi budon sybbe, and hi sylfe þam casere, and ealle heora ðing to his anwealde. 121: Hwam twynað la forði þæt þæs geleaffullan weres wære se sige, þa þa him wæs getiþod þæt he wæpenleas nære aworpen þam here? 124: Þeah þe se arfæsta Drihten eaþe mihte gehealdan andsundne his cempan, He ætbræd þæt gefeoht, þæt furðon næron gewemmede Martines gesihþa on oðra manna deaðe. 128: Hwilcne oþerne sige sceolde ure Drihten syllan for his cempan selran þonne þone, þæt nan man ne swulte, ac þæt hi to sibbe fengon. 131: Ða forlet Martinus, swa he gemynte gefyrn, þone woruldlican campdom, and to þam halgan were ferde Hilarium þam bisceope on þære burhscyre þe is Pictauis gehaten, forðan þe he wæs acunnod on Godes geleafan and on goddre lare, and he þa wunode mid þam were sume hwile. 137: Þa wolde se halga hadian hine to diacone ac he wiðcwæð gelome, cwæð þæt he wyrðe nære. 139: Þa underget se bisceop þæt he mihte hine gibigan gif he him bude læssan had, and bead him þæt he wære gehadod to exorcista, þæt we hatað halsigend þe ðe bebyt deoflum, þæt hi of gedrehtum mannum faran. 143: And he þa ne forsoc þone eadmoddran had, ac wearð swa gehadod æt þam halgan bisceope. 145: Þa æfter sumum fyrste he wearð on swefne gemynegod, þæt he sceolde his eþel and his eard geneosian, and fæder and modor, þe fullice wæron hæþene; and he ferde ða be leafa þæs foresædan bisceopes, and he hine georne bæd þæt he ongean cuman sceolde. 150: Martinus þa ferde to þam fyrlenan lande, and þa þa he com to muntum, þa gemette he sceaðan, and heora an sona his exe up abræd, wolde hine slean, ac him forwyrnde sum oþer, swa þæt he þæt hylfe gelæhte, and wiðhæfde þæt slege. 155: He wearð swaþeah gebunden bæftan to his bæce, and heora anum betæht þæt he hine bereafode. 157: Þa ongan se hine befrinan hwæðer he forht wære, oððe hwæt he manna wære, oþþe he Cristen wære. 159: Þa andwyrde Martinus him anrædlice, and cwæð þæt he nære swa orsorh on eallum his life, for þam þe he wiste towerde Godes mildheortnysse swiþost on þam costnungum; and cwæð þæt he besargode swiðor his gedwyldes þæt he unwyrðe wæs Godes mildheortnysse. 165: Began ða to bodigenne þa godspellican lare swa lange þam sceaðan oþþæt he gelyfde on God, and Martine fyligde micclum hine biddende þæt he him fore gebæde; and he forð þurhwunode on æwfæstre drohtnunge, and eft us þis cydde. 170: Þa þa he com to Mediolana, þa gemette he ænne deofol on menniscum hiwe, and he Martinum befran hwider he siðode. 172: Þa sæde him se halga þæt he þider ferde þe hine Drihten clypode. 174: Ða cwæð se scucca sona him to andsware, Swa hwider swa þu færst, oððe swa hwæt swa þu beginst, þe bið wiþerræde seo deofol. 176: And se halga wer him cwæð to, Drihten me is on fultume, ne ondræde ic hwæt man me do; and se deofol þærrihte fordwan on his gesihðe. 179: Martinus þa ferde forð swa he gemynte, and his modor gebigde to Godes biggencgum, and to þam halgan fulluhte, þeah þe his fæder nolde bugan of þam gedwylde, and þeah þurh Drihtnes fultum Martinus gerihtlæhte manega of þam folce. 184: Þa asprang geond ealle woruld Arrianes gedwyld, and Martinus mid geleafan micclum wan ongean, oðþæt he wearð geswenct mid swiðlicum witum, and openlice beswungen, and of þære byrig adræfed. 188: He ferde þa ongean to Italian lande, and on Mediolana him mynster arærde, forðanþe se foresæda Hilarius was afaren to wræcsiðe, for þam ylcan gedwylde þe þa dwollice asprang; ac þa gedwolmen sona hine adrifon þanon, and he ferde swa þanon to sumum iglande Gallinaria gehaten, mid anum halgum mæssepreoste se leofode on wæstene be wyrta morum lange. 196: Martinus þa on þære tide on his mete þigde þa ættrian wyrt, þe Elleborum hatte, and þæt attor sona hine swiðe þreade fornean to deaðe; ac he feng to his gebedum, and eall seo sarnys him sona fram gewat. 201: Þa æfter sumum fyrste þa ða he ofaxod hæfde þæt se halga Hilarius ham cyrran moste of þam wrecsiðe, þa gewende he to him, and he mid arwurðnysse hine eft underfeng; and Martinus ða siððan him mynster þær arærde, gehende þære byrig þe is gehaten Pictauis. 207: Ða com an gecristnod man and gecuðlæhte to Martine, and wunode mid him, wolde his lare underfon, ac æfter feawum dagum he wearð færlice seoc, swa þæt he forðferde ungefullod sona, and se halga Martinus næs æt ham þa hwile. 212: Ða gebroþra sarige þa sæton ofer þæt lic, and Martinus com þa micclum dreorig, and het hi gan ut and behæpsode þa duru, and astrehte hine sylfne sona ofer þone deadan biddende his Drihten þæt he þone deadan arærde. 217: Þa æfter sumum fyrste he gefredde on his mode þæt Godes miht wæs towerd, and he astod þa up anbidigende unforht his bena tiða. 220: Þa æfter twam tidum astyrode se deada eallum limum, and lociende wæs. 222: Þa clypode Martinus micclum þancigende Gode. 223: And þa þe þærute stodon instopon sona swiðe ablicgede, þæt hi gesawon þa libban þone þe hi ær forleton deadne. 226: He wearð þa sona gefullod, and he siððan leofode manega gear, and mannum sæde þæt he to þæs hextan deman hehsetle wære gebroht, and þær him wæs gedemed to dimre stowe, þær he unrot wunode, mid woruldmannum on witnungum þa hwile. 231: And þa wearð gecyd þurh twegen englas þam ælmihtigan deman þæt he se man wære þe Martinus fore gebæd, and þa wearð eft geboden, þurh þa ylcan englas þæt he wurde gelæd to life ongean, and Martine agifen, and hit wearð þa swa. 237: Þa asprang Martines hlisa geond þæt land wide, þæt se þe halig wæs on weorcum wære apostolic wer gelyfed. 239: Eft æfter sumum fyrste ferde se halga wer ofer sumes þegenes land Lupicinus gehaten, þa gehyrde he feorran færlice hream wependre meniu, and he wearð þa gestedegod befrinende georne hwæt þæt færlices wære. 244: Him wearþ þa gesæd þæt sum ungesælig man hine sylfne ahenge, of þære hiwrædene, and swa hangigende hine sylfne adydde. 247: Martinus þa inneode þær se man læg dead, and adræfde ut ealle þa meniu, and hine sylfne astrehte ofer þone sawlleasan lichaman sume hwile on gebedum; and he sona geedcucode and mid geornfulre elnunge up arisende wæs, and nam Martinus swiþran hand, mid him astod and forðstop mid him on þæs folces gesihðe. 254: On þære ylcan tide þæt Turonisce folc wilnigende wæs þæt Martinus wære to bisceope gehalgod to heora burhscire, ac Martinus nolde ut of þam mynstre na hwider, oþ þæt sum his nehgebura gesohte his fet sæde þæt his wif lage swiðe gebrocod; and begeat þa uneaþe þæt he ut ferde. 261: And seo burhwaru cepte hwænne he ut come, and gelæhton hine sona, and gelæddon to þære byrig Turonia gehaten þæt he wurde gehadod. 264: Þa clypode eall seo meniu and cwædon anmodlice þæt Martinus wære wyrðe þæs hades, and gesælig sacerd to swilcum bisceopdome. 267: Þær wæron bisceopas of gehwilcum burgum to þære gecorennysse, þa wiðcwædon hi sume þæt Martinus nære wyrðe swa miceles hades, for his wacum gyrlum, and þær wiðcwæð swiþost an þæra bisceopa Defensor gehaten, ac he wearð gescynd þurh Godes seþunge; þa sceolde man rædan sume rædinge him ætforan, ac se rædere wæs utan belocen; þa gelæhte sum preost ænne sealtere sona, and þæt ærest gemette rædde him ætforan þæt wæs þis fers, Of unsprecendra muþe, and sucendra þu fulfremedest þin lof drihten for þinum feondum, þæt þu towurpe feond and defensor. 280: Sona swa his fers wæs ætforan him geræd þa wearð þæt folc astyrod onswiðlicum hreame, þæt Godes sylfes seðung þær geswutelod wære, and Defensor mihte his man þær tocnawan, and þæt God wolde wyrcan his lof on þam unscæððigan Martine, and gescyndan Defensor. 286: Þa underfeng se halga wer bisceophadunge þær, and þone had swa geheold, swa hit is unsecgendlic, mid þære ylcan anrednysse þe he ær onwunode, mid þær ylcan eadmodnysse, and mid þam ærran reafe; and swa he wæs gefylled mid geþungennysse, and mid þæs hades wurðscype, þæt he mid weorcum gefylde ge þone bisceopdom mid eallum wurðscipe, ge þone munuchad betwux mannum geheold. 294: He wæs soðfæst on dome, and estful on bodunge, arwurðful on þeawum, and þurhwacol on gebedum, singal on rædinge, gestæððig on his lece, arfæst on gewilnunge, and arwurðful on his þenungum. 298: Eala hwilc welwillendnys wæs on his spræcum, and hwilc geþungennys wæs on his þeawum, and hu micel glædnys on gastlicum dædum wunode on þam halgan mid healicre fremminge. 302: Eadig wæs se wer on þam ne wunode nan facn; nænne he ne fordemde, ne nanum he ne forgeald yfel mid yfele, ac he eaðelice forbær manna teonrædene mid micclum geþylde. 306: Ne geseah hine nan man nateshwon yrre, ne on mode murcnigende, ne mislice geworhtne, ac on anre anrædnysse æfre wunigende ofer mannes gemet mid mycelre glædnysse. 310: Sume hwile he hæfde hus wiþ þa cyrcan, þa æfter sumum fyrste for þæs folces bysnunge, and for þære unstilnysse, he gestaðelode him mynster twa mila of þære byrig, and seo stow wæs swa digle þæt he ne gewilnode nanes oþres wæstenes. 315: On ane healfe þæs mynstres wæs an ormæte clif ascoren rihte adune, and seo deope ea Liger gehaten læg on oðre sidan, swa þæt man ne mihte to þam mynstre cuman butan þurh ænne pæð þæt he inganges bæde. 320: Hundeahtatig muneca on þam mynstre wunodon under Martines lareowdome mærlice drohtnigende; and ealle heora þincg him wæron gemæne, and þær nan man næfde nan þing synderlices, ne hi cepes ne gymdon, ne naht syllan ne moston, buta þam anum þe heora bigleofan forð dydon; ne moste þær nan broðor began nænne cræft, buton he hine gebæde oððe bec write. 328: Þa wæron gebysgode þa yldran gebroðra on singalum gebedum, and seo iuguð wrat and wunodon on stilnysse, swa swa him gewissode Martinus. 331: Atsomne hi æton on gesettum timan, and hi wines ne gymdon buton wanhalum mannum, and manega þær hæfdon hæran to lice, and þær hnesce gewæda wæron to læhtre getealde. 335: Æþelborene weras þær wunodon on þam mynstre, þe wæron estlice afedde, ac hi gewyldon hi swaþeah to þære ylcan stiðnysse þe þær stod on þam mynstre, and manega we gesawon siððan of þam bisceopas. 339: La hwilc burhscir wæs þe nolde bisceop geceosan of Martines mynstre, for his mærum gebysnungum? 341: Ðær wæs þa gehende þam halgan mynstre swilce an halig stow swyðe gewurðod fram folces mannum, swilce ðær martyres lagon; and þa ærran bisceopas arwurðoden þa stowe, and þær weofod gehalgodon, wolice swaðeah. 346: Martinus ða ne gelyfde þam leasum gedwimore, ac axode smealice þa yldostan preostas þæs martyres naman, oþþe hwænne he gemartyrod wære, ac heora nan nyste nan gewis be þam. 350: Þa nolde Martinus geneosian þa stowe, ne þam folce ne lyfde, ac for sume dæg to mid feawum gebroþrum, and stod æt þære byrgene, biddende þone ælmihtigan God, þæt he be þam geswutelode hwæt he soþlice wære, oððe hwilcere geearnunge, þe þær bebyrged wæs and gewurðod oþ þæt. 356: Þa beseah se halga wer to his wynstran healfe, and geseah þær standan ane atelice sceade, and sæde þæt he wære ofslagen for ðyfþe, and on wite wunode, na on wuldre mid martyrum, and wære gewurðod wolice fram þam folce. 361: Hit wæs wundorlic swaþeah þæt hine swutollice gehyrdon ealle þe ðær wæron, ac hi ne gesawon hine butan Martinus ana, þe hit him eallum sæde. 364: He het sona þa awæg don þæt weofod of þære stowe, and þæt folc alysde fram þam leasum gedwylde. 366: Æft on sumne sæl siðode Martinus on his bisceoprice, þa bær man þær an lic anes hæðenes mannes þæt hi hine bebyrigdon. 369: Ða beheold Martinus þa hæðenan feorran, and wende þæt hi bæron swa swa heora gewune wæs heora deofolgild dwollice ofer heora land, and worhte þa rodetacn wiþ þæs folces werd, and bead him on Godes naman þæt hi hit ne bæron na furðor, ac aledon þa byrðene; and þa bærmen sona stedefæste stodon, swilce hi astifode wæron. 376: Þær mihte wundrian se ðe wære gehende hu þa earman bærmenn gebundene to earðan wendon hi abutan, woldon forð gan; ac ða þa hi ne mihton of þære moldan astyrian, þa asetton hi þæt lic, and beseah ælc to oþrum, swiðe wundrigende hwi him swa gelumpe. 382: Ac þa þa martinus oncneow þæt hi mid lice ferdon, na mid deofolgilde, þa dyde he up his hand, and sealde him leafe to siþigenne forð and þæt lic to berenne to byrgene, swa swa hi gemynton. 386: Ðus se halga bisceop geband hi mid worde, and eft þa ða he wolde let hi awæg gan. 388: Se halga Martinus towearp sum hæðengild on sumere tide on sumere stowe, þa wæs an pintreow wið þæt templ gefriðed swiðe halig geteald on þa hæþenan wisan. 392: Þa wolde he forceorfan eac swilce þæt treow, ac ða hæðengildan þam halgan wiðcwædon, sædon þæt hi ne mihton on heora mode findan þæt he þæt treow forcurfe, þeah ðe he heora templ towurpe. 396: Ða cwæð se halga bisceop þæt on þam beame nære nan synderlic halignyss, and sæde þam hæþenum þæt hi swiðor sceoldon þone soðan God wurðian, and aheawen þæt treow þe wæs gehalgod deofle. 400: Þa cwæð an ðæra hæþenra to þam halgan bisceope, Gif þu ænigne truwan hæbbe on þinum Gode, we forceorfað þæt treow, and þu hit feallende underfoh; and gif þin God is mid ðe, þu gæst aweg gesund. 404: Martinus ða unforht fæste on God gebyld behet þæt he wolde mid weorcum þæt gefyllan. 406: Hi þa ealle glædmode begunnon to ceorfenne þone heagan pinbeam, and he wæs ahyld on ane healfe þæt man eaðe mihte witan hwider he sigan wolde, and hi setton Martinum þærforan ongean, þæt he hine offeallan sceolde. 411: Þa wæron his munecas wundorlice afyrhte, and nan oðer ne wendon buton he wurde ðær ofhroren; and se beam þa feallende beah to Martine. 414: Martinus þa unforht ongean þæt feallende treow worhte rodetacn, and hit wende þa ongean, swilce hit sum færlic þoden þydde underbæc, swa þæt hit offeol fornean þæs folces micelne dæl, þe þær orsorge stodon. 419: Þa hrymdon þa hæþenan mid healicre wunðrunge, and þa munecas weopan for þære wundorlican blysse; and hi ealle Cristes naman clypodon mid herunge, and eall se leodscipe to geleafan þa beah. 423: To þam swiðe hi wurdon þurh þæt wundor gecyrrede, þæt hi geond eall þæt land mid geleafan arærdon cyrcan and mynstra; and Martinus æfre swa hwær swa he þa deofolgild towearp, swa worhte he cyrcan. 427: Hwilon eac se halga wer towearp an hæðengild, þa sette he sona fyr on þæt feondlice templ þæt hit bradum lige brastligende hreas. 430: Þa wende þæt fyr forð mid þam winde to anum þære huse, þe þær gehendost stod, ac Martinus mid ofste uppon þæt hus astah, and sette hine sylfne ongean þone swegendan fyr. 434: Þær mihte wundor ða geseon, se ðe wære gehende, hu se wind and se lig wunnon him betwinan, se wind bleow ðone lig, ac he wand ongean, forbeah þone halgan wer þe on þam huse wæs, and þæt an forbærnde þe him beboden wæs. 439: Eft on sumere wic ðe wæs Librosum gehaten, wolde se halga Martinus towurpan an templ þæt wæs þearle welig hus gewurðod þam deoflum; þa forwyrndon þa hæþenan þam halgan were þæs, and hine adræfdon gedrefedne þanon. 444: Þa ferde Martinus na swyðe feor þanon and scrydde hine mid hæran and mid axan bestreowode fæstende þry dagas, and his Drihten bæd, þæt he mid heofonlicre mihte þæt hæðene templ þa þa he mid his cræfte hit tocwysan ne mihte. 449: Æfter ðam fæstene him comon færlice to twegen scinende englas mid sperum and scyldum, swilce on gelicnysse heofonlices werodes, secgende þam halgan þæt se Hælend hi sende þæt hi þæt cyrlisce folc afligan sceoldon, and Martine fultumian þæt hi ne mihton wiðstandan. 455: Martinus þa ferde to þære foresædan deofolgilde, and mid þæra engla fultume, mannum onlocigendum, þæt tempel eall towearp and þa weofode to duste, ealle þa anlicnyssa heora arwurðra goda. 459: Þa ne mihton þa hæðenan Martine wiðcweðan, ac þurh þa godcundan mihte micclum wurdon afyrhte, and gelyfdon on God, mid geleafan clypigende þæt se God wære to wurþigenne þe se halga wer bodode, and heora godas to forlætenne þe him fremion ne mihton. 463: Hwilon on sumere tide swa swa us segð seo racu, towearp se halga bisceop sum swiþlice hæþengild; þa sah him on sona þæt cyrlisce folc, swyðe wedende swa swa hi wæron hæþene, and heora an sona his swurd ateah. 469: Se bisceop him togeanes bræd of his ceppan, and aþenode his swuran þam sleandum hæþenum; and se hæþena ða, þa þa he hine slean wolde, þa feoll he underbæc mid fyrhte fornumen, and bæd him forgifennysse æt þam halgan bisceope. 474: Þysum weorce wæs sum oþer gelic þa þa he eac towearp sum oðer hæþengild, þa sloh sum hæþen man to þam halgan were, ac mid þam swenge hæpte þæt swurd him of handum, and ne mihte nan hit næfre syððan findan. 479: Witodlice foroft þa þa him wiðcwædon þa hæþenan þæt he heora hæþengild swa huxlice ne towende, þa bodode he him swa lange þone soðan geleafan, oðþæt he geliþewæhte to geleafan heora wurðfullan templ. 484: Swa micele mihte he hæfde menn to gehælenne, þæt nan adlig man naht eaðe him to ne com, þæt he ne wurde sona wundorlice gehæled. 487: On Treueris wæs sum mæden swiðlice geuntrumod licgende on paralisin, oððæt hire lima ealle wurdon adeadode, and heo unwene læg. 490: Þa wearþ gecydd þam fæder þæt Martinus come þa into þære byrig, and he arn to þam halgan and gesohte his fet mid swyðlicum wope, biddende þone bisceop þæt he hi bletsode. 494: Ic gelyfe, he cwæð, þæt heo libbe þurh þe. 495: Martinus þa cwæð, þæt hit his mihta næron to swilcere dæde; ac se fæder ne geswac hine to biddenne mid wope oþþæt þa oþre bisceopas þe mid Martine wæron gemacodon þæt he eode to þam licgendan mædene, and ormæte meniu þærute andbidode hwæt se bisceop don wolde. 501: Þa astrehte Martinus to moldan his lima, and gehalgode siððan sumne dæl eles and dyde on þæs mædenes muð; and heo mihte þa spræcan, and ealle hire lima endemes cucodon, and heo ða hal aras þam folce onlocigendum. 506: Ða wæs sum heahþegen gehaten Tetradius, and his þeowa manna an wæs þearle awed; þa bed he þone halgan þæt he his hand him onsette. 509: Martinus þa het þa þone man him to lædan, ac nan man ne dorste to þam deofolseocan gan forþanðe he wundorlice wedde mid þam muþe, and elcne wolde teran þe him in toeode. 513: Tetradius þa sylf com, and gesohte þone halgan, biddende eadmodlice þæt he to þam earman eode. 515: Þa cwæð se halga wer þæt he to his huse gan nolde hæþenes mannes and manfulles lifes. 517: Se hæðene þegen þa behet þam halgan were þæt he wolde Cristen beon, gif se cnapa wurde hal. 519: And Martinus sona siðode to þam wodan, and his hand him on asette, and gescynde þone deofol fram þam gewitleasum men, and he wearð sona hal. 522: Tetradius ða sona þa he þæt geseah, gelyfde on urne Drihten, and let hine cristnian, and æfter lytlum fyrste he wearð gefullod, and Martinum wurðode mid wundorlicre lufe, forþanðe he wæs ealdor witodlice his hæle. 527: ON ðære ylcan tide on þam ylcan fæstene eode Martinus to anes mannes huse, þa ætstod he færlice ætforan þam þrexwolde, cwæð þæt he egeslicne feond on þam incofan gesawe. 531: Martinus þa het þone hetolan deofol þæt he þanon gewite, and he wearð þa yrre gelæhte ænne mannan and wearð him oninnan of þæs þegenes hiwrædene, and he þearle þa wedde, and began to toterenne þa þe he to mihte. 536: Þa fleah seo hiwræden, and þæt folc eac swa. 537: Ac Martinus eode ðam wodan men togeanes het hine sona standan, and he stod þa gynigende, and þywde mid muþe þæt he Martinum abite. 540: Þa dyde Martinus on muð þam wodan his agenne fingras, and het hine fretan gif he ænige mihte hæfde, ac he wiðbræd þa ceaflas fram þære halgan handa, swilce fram hatan isene. 544: Ða adræfde se halga wer þone hetolan deofol of þam gedrehton menn, ac he ne moste faran þurh þone muð ut þe Martinus hrepode, ac fullice ferde þurh his forðgang ut. 548: Betwux þam þe se bisceop on þære byrig wunode, þa cydde man geond þa burh þæt þær cuman wolde to onsigendan here and hergian þa burh. 551: Þa wearð eall seo burhwaru wundorlice afyrht for þæs heres ogan. 552: Þa het Martinus sona him læden to ænne wodne man, and he wearð him to gelæd. 554: Se halga wer ða het þone wodan secgan gif hit soð wære be ðam onsigendan here. 556: Þa andette se deofol þurh þæs gedrehtan muð þæt sixtyne deofle wæron þe worhton þisne hlisan, and toseowon geond þæt folc, þæt hi afligdon Martinum þurh ðone ogan swa of þære byrig; and hit eall wære leas be þam onsigendan here. 561: Þa se fula gast þis sæde þa wæron hi orsorge. 562: Martinus hwilon ferde mid micelre meniu to Parisian byrig, and þa þa he binnan þæt get com, þa wæs þær sum hreofla wundorlice tohroren eallum mannum anþræclic, ac Martinus hine cyste, and his bletsunge hine sealde, and he sona wearð hal, and com þæs on mergen to Martine blyðe mid gehalre hyde, his hæle ðancigende. 569: Oft wurdon eac gehælede fela untrume men þurh his reafes fnæda, þe fela men ofatugon, and bundon on þa seocan, and him wæs bet sona. 572: Eac swilce of his bedstrewe man band on anne wodne, þa gewat se deofol him of, and he his gewit underfeng. 574: Arborius wæs gehaten sum heahþegen on þam lande, swiðe geleafful man, and his dohtor læg on fefore þearle gebrocod. 576: Þa brohte man sume dæg an ærendgewrit to þam ylcan þegene fram þam bisceope Martine, and he hit lede on hire breoste ða þa hire hatost wæs and heo wearð hal sona. 580: Þa wearð se fæder swa onbryrd, þæt he sona behet Gode hire mægþhad and hi to Martine brohte, þæt he his agene mihte on þam mædene oncneowe, ne he eac nolde þæt anig oðer man sceolde hire had on sættan, butan se halga Martinus. 585: Sum wer hatte Paulinus þe wel þeah on gode syððan, þa wurdon his eagan yfele gehefegode, mid toswollenum breawum and swiðlicum myste, swa þæt his seon swyðe þeostrodon. 589: Þa hrepode Martinus mid anre swingan, and eall seo sarnis him sona fram gewat, and se mist samod þurh Martines hrepunge. 592: He wæs swiðe welig man, ac he wearð swa onbryrd þæt he ealle his æhta endemes beceapode, and dælde eall þearfum for his Drihtnes lufon. 595: Þa herode Martinus þæs mannes dæda swyðe, and oþrum to bysne sealde, oft secgende be him þæt he on þam timan gefylde fægere þone cwyde þe ure Drihten cwæð to sumum rican men, far and syle ealle þine æhta, and dæl þæt wurð þearfum, þonne hæfst þu goldhord on heofonan rice. 601: ON sumere tide Martinus stah to anre upflora, þa wæron þære hlæddre stapas alefede on ær, and toburston færinga þæt he feol adune, and mid manegum wundum gewæht wearð swiðe, swa þæt he seoc læg on his synderlican inne. 606: On þære nihte him com an engel to him sylfum onlocigendum, and his lima smyrode mid halwendre sealfe, and he sona þæs on mergen hal forðeode, swilce he untrum nære. 610: Maximus, se casere þe wæs on Martinus dæge, gelaðede foroft þone arwurðan wer þa ða he him wið spræc þæt he wære his gemetta, þa forhæfde he hine æfre fram his gebeorscipe, cwæð þæt he ne mihte his gemetta beon þe anne casere ofsloh and oþerne aflymde. 616: Þa andwyrde Maximus Martine and cwæð þæt he næfre sylfwilles þone anweald ne underfenge, ac wære fram his cempum gecoren unþances to ðam cynedome, and wiðcweðan ne mihte, and þæt he ongean Godes willan winnan ne mihte, and forþy mid wæpnum hine werian sceolde; cwæð eac þæt nan man nære fram him ofslagen buton þam anum þe him onfeohtende wæron. 624: Þa wearð Martinus mid þæs caseres beladunge, and eac þurh his bene gebiged to his gereordunge. 626: He nolde næfre lyffettan ne mid olecunge spræcan ne furðon to þam casere, swa swa his geferan dydon, swa swa he on þam ylcan gereorde geswutelode mid dæde. 629: He sæt to þam casere, and hi swyðe blyðe wæron for Martines gereordunge, and man bær þam casere, swa swa hit gewunelic wæs, win on anre blede. 632: Þa het he þone byrle beodon Martine ærest, wolde æfter ðam bisceope his bletsunge drincan. 634: Martinus þa dranc, and his mæssepreoste sealde healfne dæl þæs wætan þe wæs on þære blede, forþanþe he wiste þæt he wurþost wæs æfter him to drincenne, and hi ealle þæs wundrodon, and mærsodon his anrædnysse geond ealne þone hired. 639: He sæde þa þam casere, swa swa him becom siððan, þæt gif he ferde to gefeohte swa he gemynte ongean Ualentinianum þe he aflymde ær of his cynedome, þæt him come sige, ac æfter lytlum fyrste he sceolde feallan ofslagan; and hit gewearð swa swa him gewitegode Martinus. 645: He ferde þa siþþan to feohtenne wið þone casere, and on þam forman onræse he afligde Ualentinianum, ac eft embe geares fyrst he beferde Maximum binnan anre byrig Aquileiam gehaten, and hine þær ofsloh, and siððan to his rice feng. 650: Martinus ferde hwilon to ualentiniane þam casere, wolde for sumere neode wið hine spræcan, ac his micele mod and his manfulla gebedda, þe mid Arrianiscum gedwylde dweligende lyfode, noldon geðafian þam halgan bisceope þæt he infær hæfde his ærende to abeodenne; ac het se arleasa hine utan belucan, forþamðe he wiste þæt he wolde þæs biddan þe he tiðian nolde, and tynde þone halgan. 659: Þa com Martinus eft embe ða ylcan spræce to þam modigan casere, ac man hine beclysde wiðutan; and he þa gewende to his gewunelican helpe, scrydde hine mid hæran, and mid axum bestreowode, and fæstende þurhwunode on singallum gebedum oðþæt an scinende engel on þam seofoþan dæge him com to, and cwæð þæt he to þam casere ferde, and him ælc get sceolde beon open togeanes, and þæs modigan caseres mod beon geliðegod. 668: Se bisceop þa ferde swa swa him bebead se engel, and him wearð geopenod ælc gæt togeanes, oðþæt he færlice stod ætforan þam casere. 671: Þa yrsode se casere for his ingange, and nolde hine wylcumian, ac þær wearþ Godes miht swa þæt heofonlic fyr hangode ofer his setl, and þæt setl ontende, and hine sylfne wolde gif he þe hraðor ne arise, aworpenre reðnysse, and þone bisceop cyste, ablicged þurh God, þone þe he ær geteohhode mid teonan to forseonne. 678: He behet þa geswicennysse sona þam bisceope, and he him ælces þinges tiþode, ærþanþe he hine bæde þæs þe he frymdig wæs, and him freondlice tospræc and him fela gifa bead, ac he heora onfon nolde. 682: Oft martinus geseah englas him to cuman swa þæt hi hiwcuðlice to þam halgan spræcon, and on sumne sæl sum engel him sæde hwæt þa oþre bisceopas on heora sinoþe spræcon, and se halga ða wiste hwæt hi þær ræddon, þurh þæs engles segene, þeah ðe he sylf þær ne come. 688: Þa halgan apostolas Petrum and Paulum he geseah gelome, swa swa he sæde himsylf Sulpicio þam writere, þe hine axian dorste ælces þinges þe he wolde. 691: Se ylca Sulpicius and sum oðer broðor sæton sume dæg swiðe afyrhte ætforan Martines inne, and he hi þærute nyste; þa gehyrdon hi motian wið Martine lange, and he wæs ana ær innan þam huse belocen. 696: Eft þa ða he uteode þa axode Sulpicius, and hine eadmodlice bæd þæt he him geopenian sceolde hwa him wiðspræce; þa wandode he lange him þæt to secgenne, ac he sæde swaþeah, Ic halsige eow nu, þæt ge hit nanum ne secgan; Maria, Cristes modor, com to me hider mid twam oþrum mædenum, Tecla and Agne, and na on þisum anum dæge ac oft rædlice ær hi comon to me. 704: And he sæde him eac hwilc heora wlitu wæs, and hu hi wæron gescrydde. 706: Eac swilce þa deofla mid heora searocræftum him comon gelome to, and he oncneow hi æfre; forþanþe him nan deofol ne mihte bediglian hine sylfne, ne on agenre edwiste ne on oþrum hiwe. 710: Mid þusend searocræftum wolde se swicola deofol þone halgan wer on sume wisan beswican, and hine gesewenlicne on manegum scinhiwum þam halgan æteowde, on þæra hæþenra goda hiwe; hwilon on Ioues hiwe, þe is gehaten þor, hwilon on Mercuries, þe men hatað oþon, hwilon on Ueneris þære fulan gyden, þe men hatað Fricg, and on manegum oþrum hiwum hine bræd se deofol on þæs bisceopes gesihþe. 719: Martinus þær togeanes mearcode hine sylfne symle mid rodetacn, and sang his gebedu unforht þurhwunigende, and æfre on God truwigende. 722: Þa þa se deofol geseah þæt he hine bedydrian ne mihte mid his searocræftum, þa sæde he him hospword, and mid manegum talum hine tynde foroft; ac he næs gestirod for his leasum talum. 726: Sume munecas eac þe on þam mynstre wunodon sædan to soðan þæt hi swutollice gehyrdon hu se deofol þreade mid dyrstigum stemnum ðone halgum Martinum, forþamþe he hæfde mid him sume underfangene þe synfulle wæron, and æfter heora fulluhte fela to yfele dydon, and sæde openlice hwæt heora ælces syn wære. 733: Martinus þa andwyrde þam manfullum deofle, and cwæð þæt þa ealdan synna mid heora gecyrrednysse, and beteran drohtnunge mihton beon adylgode, and þurh Godes mildheortnysse hi mihton beon alysde fram heora synnum, þa ða hi geswicon yfeles. 738: Se deofol þa clypode and cwæð him togeanes, þæt þa leahterfullan næron nanre miltsunge wurðe, and þa þe æne aslidan, þæt hi eft ne sceoldon æt Drihtne habban ænigne miltsunge. 742: Þa cwæð Martinus to þam manfullan eft ðus, þeah ðu, earming, woldest on þisum endnextan timan manna ehtnysse geswican, and þine dæda behreowsian, ic on God truwode, þæt ic þe mildsunge behete. 746: Eala hu halig dyrstignyss be Drihtnes arfestnysse he geswutelode his swiðlican lufe þeah þe he þa fremminge forðbringan ne mihte. 749: ON sumne sæl eft siþþan com se swicola deofol into þam halgan were, þær he on his gebedum wæs, mid purpuran gescryd, and mid kynelicum gyrlum, mid gyldenum cynehelme, and mid goldfellenum sceon, and mid blyþre ansyne on micelre beorhtnysse. 754: Þa ne cwæð heora naðor nan word to oþrum to langere hwile, and þa embe lang cwæð se deofol ærest to þam Drihtnes men, Oncnaw nu, Martine, þone ðe þu gesihst, ic eom Crist, þe astah to þisre worulde and ic wolde geswutelian me sylfne ærest þe. 760: Martinus þa suwode, and se swicola eft cwæð, Hwæt twynað þe, Martine? 761: Gelyf, ic eom Crist. 762: Þa underget se halga wer þurh haligne gast, þæt hit se sylfa deofol wæs, na his drihten and cwæð, Ne sæde na ure Drihten þæt he mid cynehelme oððe mid purpuran gescryd, cuman wolde to us; and ic ne gelyfe þæt he to us cume buton on þam ylcan hiwe þe he on þrowode, and butan he æteowige þa ylcan dolhswaðe þære halgan rode þe he on ahangen wæs. 770: Se deofol þærrihte fordwan swa swa smic of þæs halgan gesihðe, and þæt hus afylde mid ormætum stence, þæt man eaðe mihte witan þæt hit se deofol wæs þe hine dwelian wolde; and þis sæde martinus Sulpicio þam writere. 775: On sumne sæ com se deofol mid swyðlicre grimetunge into þam halgan were and hæfde ænne oxan horn on hande, and cwæð to Martine, Hwær is þin miht nu ða? 778: Ænne man ic ofsloh of þinre hiwrædene nu. 779: And wæs his swyðre hand swilce geblodegod. 780: Þa clypode Martinus his munecas him to, and sæde hwæt se deofol him swutolode, and het georne secan hwa þær ofslagen wære. 783: Wæs ða an hyrman to wuda afaren, se læg gewundod be þam wege samcucu; and he þa sæde þa þa he his oxan ræpte, þa scoc an his heafod, and mid þam horne hine þyde on þæt geweald swiðe, and he þa sona gewat. 788: Fela þing wiste se halga wer on ær lange ær hi gelumpon, and þam geleaffullum munecum sæde þa þing þe him geswutelode wæron, and hit syþþan swa a eode swa he him ær sæde. 792: ANatolius hatte sum hiwigende munuc, iunglicre ylde, se wunode sume hwile wið Martines mynster mid anum mæran ealdre Clarus gehaten, and behydde his yfelnysse. 796: He æteowde þa wiðutan ealle eadmodnysse and unscæððignysse, and sæde ða æt nextan þæt him englas wið spræcon, and gewunelice foroft. 799: Eft þa on fyrste þa he furðor dwelode, he sæde þæt he dæghwamlice betwux Drihtne and him ferdon heofonlice englas, and he sylf an witega unleaslice wære, ac him gelyfde Clarus. 803: He gehet him þa Godes yrre and yfele þreala hwi he nolde gelyfan þæt he halig wære; and cwæð ða æt nextan, þæt him cuman sceolde on þære ylcan nihte fram þam ælmihtigan Gode heofonlic reaf, and he mid þam gescryd betwux him wunigende Godes mihte æteowde. 809: Hwæt þa on middre nihte wearð þæt mynster astyrod, and wearð micel gehlyd hlihhendra deofla, and þæs muneces cyte mid leohte wearþ afylled, and he eode sylf ut mid þam scinendan reafe, and anum oþrum munece þa mærþa æteowde; þær comon þa ma, and Clarus æt nextan, and sceawodon mid leohte þone scinendan gyrlan. 816: Hit wæs swiðe hnesce, scinende swa swa purpura, ac hi ne mihton tocnawan hwilces cynnes hit wære, ne hi ne mihton undergitan buton hit wære reaf, ne mid heora grapunge, ne mid heora sceawunge. 820: Þa gewearð him on mergen þæt hi þone munuc læddon to þam halgan Martine, ac se munuc nolde, cwæð þæt he ne moste to Martine cuman, forþanðe he wiste þæt he mid feondlicum cræfte ne mihte bedydrian Martines gesihðe. 825: Hi þa hine tugon unþances þiderweard, and þæt reaf sona of heora gesihþe fordwan, and wæs ða geswutelod his scincræft and hiwung. 828: Þas mihta we tellað to Martines geearnungum, þæt se deofol ne mihte his gedwimor bediglian gif he become ætforan his gesihþe. 831: On þam ylcan timan wæron oþre gedwolan, Antecristes lima, mid arleasra hiwunge; sum wæs on Hispania þe forspeon þæt landfolc, and mid manegum gedwimorum hi bedydrode lange, and cwæð þæt he wære Helias se witega. 836: He cwæð eft syþþan þæt he Crist sylf wære, and þa sum bisceop for his bilewitnysse gelyfde þam hiwere and hine to him gebæd, and he wearð for þam gedwylde adræfed of his anwealde. 840: Sum oþer gedwola wæs eac on eastdæle, se cwæð þæt he wære Iohannes se fulluhtere; eac swilce lease witegan ær þisre worulde geendunge on gehwilce land cumað, and þone geleafan amyrrað, oþþæt antecrist sylf endenext becymð. 845: Martinus com hwilon to middes wintres timan to anum preostlife, and hi gelogodon þa his bæd on þæs mynstres spræchuse, and þær micel fyr wæs gebet. 848: Þa woldon ða preostas him wurðlice beddian, and bæron micel streaw to his beddinga, and þæs fyres ne gymdon þe on þære flora wæs. 851: Eft þa þa se halga wer com þa towearp he þæt streaw eall of þære beddincge, forþanþe he oftost læg uppon anre hæran on þære baran flora. 854: Ða onscunede he þa softnysse þære seltcuðan beddinge, and læg on þære flora, swa swa we her beforan sædon. 856: Þæt inn wæs swyþe nearo, and þær lagon stoccas, and þa on middre nihte þa men fæstost slepon, þa wearð þæt fyr ontend swyðe færlicum bryne, and þæt litle hus mid þam lige afylde. 860: Martinus þa wearð awreht mid þam lige, and þær næs nan man mid him on þam huse, and he on þam færlican gelimpe gelæhte þa dura, and ne mihte þa scyttelsas unscyttan swa hraðe, and se lig him wand wælhreowlice onbutan swa þæt him forburnon on þam bæce his reaf, and he for ðam bryne utbræcan ne mihte. 867: He beþohte þa hine sylfne, and geseah þæt he ne mihte þurh nænne fleam þam fyre ætwindan, ac þurh Godes mihte he hit moste oferswyðan. 870: Forlet þa dura ða, and tomiddes þam lige to þam ælmihtigan Gode anmodlice clypode, and on þære frecednysse fæstmod þurhwunode; and þær wearð þa geworden micel wundor þurh God, swa þæt hine forbeah on ælce healfe þæt fyr, and he orsorh abad on þam bryne middan, þurh Drihtnes mihte, swilce he on deawe wære. 877: Þa wurdon his munecas awrehte mid þam fyre, þær ðær hi lagon; þa þa hi þone lig gesawon and tobræcon þa dura and tobrudon þæt fyr, and Martinum gelæhton of þam lige middan, hi wendon þæt he wære witodlice forbærnd on swa langsumum bryne þonne þæt brastligende fyr on slæpe hi awrehte, and he sæde syððan þæt he þæs fyres bryne gefredde him onbutan swa lange swa he wan wið þære dura scyttelsas; sona swa he hine bletsode, and gebæd hine to Gode, þa beah eall se lig abutan him aweg and him þuhte swilce he wære on wynsumum deawe. 889: He sæde eac foroft mid incundre geomerunge, þæt se swicola deofol hine beswac fornean, þa þa he of þam slæpe asceacen wearð swa færlice, þæt he þone ræd ne cuþe þæt he hine swa hraþe gebæde ac to late began hine gebiddan to Gode þæt he hine alysde of þæs liges frecednysse. 895: Be þam mæg undergitan se þe þas boc ræt þæt Martinus næs þurh þa micelan frecednysse to forwyrde gecostnod, ac wæs afandod swa swa se apostol Paulus on his pistole sæde, þæt he sylf wunode on sægrunde middan ofer dæg and ofer niht ungederod þurh God. 901: Martinus eode mid his munecum sume dæg tocyrcanwerd on wintres timan; þa com þær sum þearfa healf nacod him togeanes biddende georne þæt he him sumne clað sealde. 905: Þa het Martinus his ercediacon sona þæt he butan yldinge þone þearfan scrydde, and eode æfter his wunon into þam spræchuse, and þær wunode ana oþ þæt he wolde mæssian. 909: Þa nolde se ercediacon þone þearfan scrydan, and se þearfa bestæl into Martine, and to him bemænde þæt him wære þearle col. 912: Martinus þa sona hine sylfne unscrydde under his ceppan digellice, and dyde on þone þearfan his agen reaf, and het hine utgan. 915: Þa æfter lytlum fyrste com se ercediacon, and cwæð þæt hit tima wære þæt he into cyrcan eode, þam folce to mæssigenne, and Godes mærsunge don. 918: Martinus him cwæð to þæt he ne mihte na gan æror to cyrcan, ær se þearfa wære gescryd, and se ercediacon ne underget þæt he wiðinnan his cæppan nacod þær sæt, and sæde þæt he nyste hwær se þearfa wære. 922: And þa cwæð Martinus, sy þæt reaf gebroht hraðe hider to me, ne ateorað us na þearfa to scrydenne. 925: Se ercediacon þa yrsigende eode, and brohte an reaf ungerydelic him to, waclic and lytel, mid lytlan wurðe geboht; and mid fullum yrre æt his fotum lede and cwæð, Her is reaf, and her nis nan þearfa. 930: Þa næs se halga wer for his wordum astyrod, ac het hine anbidian þærute sume hwile, wolde þæt he nyste þæt he nacod wære. 933: He scrydde hine ða mid þam ylcan reafe, and eode to cyrcan, and sona mæssode. 935: Æt þære ylcan mæssan þry munecas gesawon, and an þære preosta, and an of þam nunnum, bufan Martinus heafde swilce an byrnende cliwen, swa þæt se lig abræd þone loc up feor, and ne moste na ma manna þas mihte geseon. 940: On þam ylcan timan an wær wæs geuntrumod Euantius gehaten, swyðe yfele geþread, and wende him his deaðes swyðor þonne his lifes. 943: He wæs swyðe Cristen, and sende þa to Martine bæd his neosunge, and se bisceop ferde sona to þam seocan menn, ac he sona onget Martines mihte ærþamþe he to midwege come, and wearð sona gehæled þurh þæs halgan mihte, and eode him togeanes, and hine arwurðlice underfeng. 949: Eft þæs on mergen þa Martinus fundode, þa wearð an cnapa of þæs þegenes hiwrædene þurh næddran geslit nealice adyd, swa þæt þæt attor smeh geond ealne þone lichaman, and wæs eall toblawen on anre bytte gelicnysse. 954: Se hlaford þa Euantius, gelæhte þone cnapan, and bær to Martine, micclum truwigende þæt him unacumendlic nære þone cnapan to gehælenne. 957: Se halga wer þa sona sette his hand on þone cnapan, and hrepode eall his lima, and æfter þam sette his finger on þa wunda þe se wurm toslat. 960: Hi gesawon ða ealle þæt þæt attor fleow ut of eallum his limum þurh þa lytlan wunde, swylce of anre ædran mid his agenum blode; and se cnapa gesund up aras, and hi þa Martinum micclum herodon. 965: Se halga wer ferde hwilon þæt folc to lærenne geond his bisceoprice, þa abidon his geferan for sumere neode bæftan, and he sylf rad forð. 967: Þa comon him togeanes þæra cempena fær on cynelicum cræte, and hi ne cuþon Martinum. 970: Martinus rad him wið ungerydelice gescryd mid sweartum claþum. 971: Þa scyddon þa mulas þe þæt cræt tugon ðurh his tocyme afyrhte, and tomengdon þa getogu, þæt hi teon ne mihton. 974: Þa wurdon ða cempan wodlice astyrode, and gelæhton Martinum, and hine lange swungon mid swipum and mid stafum, and he suwode æfre swilce he ne gefredde heora swingla nateshwon, and hi þæs þe woddran wæron him togeanes, and hetelicor beoton þone halgan wer. 980: Þa comon his geferan and fundon hine licgenne on blodigum limum, and tobeatenum lichaman, and hofon hine up on his assan sona, and aweg efston þa stowe on onscunigende. 984: Ða cempan þa woldon mid þam cræte forð, ac þa mulas ealle endemes astifodon to þære eorþan afæstnode, swylce hi ærene wæron. 987: Hi beoton þa mid swipum and mid saglum, þa mulas ealle endemes, ac hi æfre stodon on þam ylcan stede swilce anlicnyssa. 990: Þa cempan ða æt nextan oncneowan þurh ða nytena þæt hi mid godcundre mihte gefæstnode wæron, and begunnon to axienne æt oþrum wegfarendum hwæt se man wære þe hi swa wælhreowlice beoton. 994: Him wearð þa gesæd þæt wære Martinus, and hi sona urnon ealle him æfterwerd, mid duste bestreowode, and dreoriglice wepende þæt hi þone halgan wer swa huxlice tawoden, and lagon æt his fotum mid feorhte astrehte, biddende his mildsunge þæt hi moston faran, and cwædon þæt hi sylfe wæron swyðor þæs wyrþe, þæt hi stodon astifode on stana gelicnysse, oþþe þæt seo eorðe hi ealle forswulge. 1003: Martinus þa mildsode þam mannum þærrihte, and let hi faran forð mid heora cræte, and heora mulas þa mihton gan sona, þe ær stodon astifode on stana gelicnysse. 1007: Se halga wer swaþeah wiste þæt hi wæron gefæstnode, ærþan þe hi him to comon, and þæt he cydde his geferum, forðanþe he fela þing feorran oft wiste ærþanþe hit gewurde, þurh witigendlicne gast. 1011: SE halga wer ferde mid his fare hwilon, þa com him færinga to micel folc manna, and þone feld afyldon þær Martinus ferde swilce for wundrunge þæs halgan weres. 1015: Þa wæron ealle hæðena, and þone Hælend ne cuþe nan man of þære wic þe hi of wæron. 1017: Martinus ða onget þæt he mihte sceolde wyrcan, and Drihtnes word bodode þam dysegum hæþenum, and mid gelomum siccetungum sarlice mænde þæt swa micel meniu þone ælmihtigan God ne cuþe. 1021: Wæs ða Godes foresceawung þæt an wif brohte ðyder hire deadan suna lic þe litle ær forðferde, and astrehtum handum to þam halgan were cwæð, We witon, leof, þæt ðu eart unleaslice Godes freond, gehæl me minne sunu forþanðe he is me ancenned. 1026: And þæt hæþene folc fylste eac þam wife. 1027: Þa genam se halga wer on his handa þæt lic, and gebigedum cneowum gebæd hine to Gode; and þa þa he up aras, geendedum gebede, he ageaf þone cnapan cucenne his meder. 1031: Þa hæþenan þa clypodon mid healicre stemne, and cwædon mid geleafan þæt Crist wære soð God, and feollon heapmælum ealle to þæs halgan weres cneowum, biddende hine georne þæt he dyde hi cristene. 1035: He eac ne wandode on þam widgillan felda þa hæþenan to cristnigenne þa þa hi on Crist gelyfdon, ac he hi ealle sona samtingas gecristnode. 1038: Eft on sumne sæl þær Martinus siðode mid his geferum, þa com þær færlice yrnan an þearle wod cu, and þa þe hyre fyligdon clypodon to þam halgan were þæt he hine warnian sceolde, forþanþe heo hnat yfele ælcne þe heo gemette. 1043: Heo com þa yrnende mid egeslicum eagum, ac se halga wer sona het hi ætstandan, and heo þærrihte gehyrsumode his hæse and stod. 1046: Þa geseah se halga wer þæt þær sæt an deofol on þære cu hrycge, and cwæð to þam scuccan, Gewit þu wælhreowa aweg of þam nytene and þis unscæððige hryþer geswic to dreccenne. 1050: Se manfulla gast þa Martine gehyrsumode, and ferde of ðære cy, and heo oncneow sona þæt heo alysed wæs, and læg aþenod ætforan his fotum, onfangenre stilnysse. 1054: Þa het se halga wer þæt heo gewende to þære heorde, and heo, swa bilewite swa scep, beah to þære dræfe. 1056: Martinus eac hwilon gemette sumne huntan; þa drifan heora hundas swyðe ænne haran geond þone bradan feld, and he bigde gelome þohte mid þam bigum ætberstan þam deaðe. 1060: Ða ofhreow þam halgan þæs haran frecednyss, and þam hundum bebead þæt hi ablunnon þæs rynes, and þone haran forleton mid fleame ætberstan. 1063: Þa hundas ða stodon æt þam forman worde swilce heora fet wæron gefæstnode to þære eorþan, and se hara gesund þam hundum æt eode. 1066: Sum woruldcempa wæs þe wolde munuc beon, and on Godes gelaðunge alede his wæpna, and to munuclife ætforan mannum gecyrde, and him cytan arærde on sumere digelnysse, swylce he ancersetla eaðe beon mihte, and martinus hæfde gehadod his gebeddan on mynecena life on sumum mynstre. 1073: Þa besende se deofol swilc geþanc on þone munuc þæt he wolde habban his wif him to geferan, and he ferde to Martine, and his mod him geopenode. 1076: Þa cwæð se halga wer þæt hit unþæslic wære þæt þæt wif sceolde wunian eft mid him, siððan he munuc wæs, and forwyrnde him þæs. 1079: He swaþeah þurhwunode on his anwilnysse, and cwæð þæt hit ne sceolde his munuchade derian þeah þe he hire frofres and fultumes bruce, þæt he eft nolde gecyrran to his earrum leahtrum. 1083: Þa þa he lange þurhwunode on þære anwilnysse, þa cwæð se halga wer to þam hohfullan munece, Sege me, ic þe axige, gif þu æfre wære oððe on gefeohte oþþe on ænigum truman? 1087: He cwæð þæt he wære witodlice foroft ægþer ge on truman ge eac on gefeohte. 1088: Martinus þa cwæð to þam munece eft, Gesawe þu ænig wif þa ðu wære on gefeohte feohtan forð mid eow atogenum swurde? 1092: Þa scamode þam munece, and he swiðe þancode þæt he mid gesceade oferswyðed wæs, and þæt he his gedwylde ne moste for Martyne folgian. 1095: Se halga wer þa cwæð, wif ne sceal na faran to wera fyrdwicum, ac wunian æt ham; forsewenlic biþ þæt werod þæt wifmenn feohtað; feohte se cempa on fyrdlicum truman, and wif hi gehealde binnan wealle trymmincge, and heo hæfð hire wuldor gif heo hylt hire clænnysse bæftan hire were, and þæt biþ hire miht and gefylled sige þæt heo gesewen ne beo ute. 1103: Se halga bisceop wæs hwilon on Carnotina byrig mid twam oþrum bisceopum, þa brohte sum man his dohtor him to, seo wæs dumb geboren, twelf wintre mæden, and Martinum bæd þæt he þurh his geearnunge hire tungan unlysde. 1108: Þa wandode se bisceop, ac hine bædon þa oþre, and fylston þam fæder þæt gefremode his bene. 1110: Martinus þa het þa meniu utgan, buton þam bisceopum anum, and hire agenre fæder. 1112: Astrehte hine sylfne þa, swa swa his gewune wæs, on syndrigum gebedum, and siððan aras, and bletsode ele, and on hire muð get, and mid his fingrum heold forewerde hire tungan, and befran hi þa siððan hwæt hire fæder hatte. 1117: Þæt mæden sæde sona hire fæder naman, and hæfde hire spræce mid halre tungan. 1119: Se halga wer bletsode anum wife hwilon ele on anum fæte þe we anpolan hataþ to seocra manna neode, swa swa heo sylf bæd; and æfter þære bletsunge man bær þone ele hire. 1123: Þa wæs se ele wexende ofer ealne þone weg, swa þæt he oferfleow, and þeah ful to hire com. 1125: Oþerne ele he gebletsode on anre glæsenan anpollan, and gesette þone ele on anum egðyrle, and þa afylde sum cnapa þæt fæt unwærlice uppon þone marmstan, ac hit ne mihte toberstan, ne Martines bletsung ne moste losian. 1130: Eac swylce oþre menn on Martines naman wundra gefremodon, swa swa se writere sæde, þæt sum hund burce hetelice on anne man, þa het he on Martines naman þone hund adumbian, and he sona suwode, swylce he dumb wære. 1135: Sume scypmen reowan on þære Tyreniscan sæ, swa man færð to Rome, and þa færlice com swa mycel unweder him to, þæt hi him ne wendon þæs lifes. 1138: Þa wæs on þære fare sum Egyptisc mangære, ungefullod þa git, ac he mid fæstum truwan cwæð, Eala þu Martines God, geneara us nu. 1141: And seo sæ sona swyðe smylte wearð, ablunnenre hreohnysse, and hi bliðe ferdon. 1143: Auitianus hatte sum hetol ealdorman, wælhreow on his weorcum, se gewrað fela manna, and on racenteagum gebrohte to þære byrig Turonia, wolde hi þæs on mergen mislice acwellan ætforan þære burhware, þa wearð hit þam bisceope cuð. 1148: Þa smeade se halga wer hu he heora gehelpan mihte, and eode to middre nihte ana to his gatum, and þa þa he inn ne mihte, he anbidode þærute. 1151: Wearð þa se ealdorman awreht færlice þurh Godes engel, and he him gramlice to cwæð, List ðu and rest þe, and Godes þeowa lið æt þinum gatum? 1154: And he aras þa afyrht, and cwæð to his mannum þæt Martinus wære wiðutan his gatum, and het hi gan to, and undon þa gata, þæt se Godes þeowa swylcne teonan leng ne þolode. 1158: Hi eodon þa ut to þam inran gæte, and sædon heora hlaforde þæt hi þær nænne ne gesawon, and cwædon þæt he sceolde on slæpe beon bepæht. 1161: Auitianus þa eode eft to his bedde, and wearð eft of slæpe egeslice awreht, and hrymde to his mannum, cwæð þæt Martinus stode ætforan his gatum, and forðy ne moste nane reste habban ne modes ne lichaman. 1166: Hi þa git elcodon, ac he eode sylf to þam yttran gete, and efne he gemette Martinum þærute swa him geswutelod wæs. 1169: He wearð þa ablicged, and to þam halgan were cwæð, Hwæt la, leof hlaford, hwi dest þu swa? 1171: Ne þearft þu nan word cwæþan, ne nanes þinges biddan, ic wat hwæs þu gewilnast, ac gewend þe nu ham, þelæsþe godes yrre for þinum teonan me fordo. 1174: Se halga wer þa ham gewende sona, and se ealdorman het on þære ylcan nihte lætan ealle aweg, þa þa he wolde acwellan, and he sylf ferde afyrht of þære byrig. 1178: His wælhreownysse he cydde on gehwilcum burgum, and symble he blissode on ungesæligra manna slæge, ac ætforan Martine he wæs milde geþuht, and ne dorste on Turonia don nane wælhreownysse. 1182: Se halga Martinus com to him hwilon, and þa þa he eode into his spræchuse þa geseah he sittan ænne sweartne deofol ormætne on his hrycge, and he him on ableow. 1186: Ða wende Auitianus þæt he him on ableowe, and cwæð to þam halgan were, hwi behylst þu me swa, halga? 1188: Se bisceop him andwyrde, Ne behealde ic na þe, ac þone sweartan deofol þe sit on þinum hneccan, ic þe of ableow. 1190: And se deofol swa aweg gewat, and his hiwcuðe setl sona ða forlet. 1192: Auitianus soðlice siðþan wæs mildheortra of þam dæge æfre þe se deofol him fram wearð, oþþe forþanþe he wiste þæt he his willan ær worhte, oþþe forþanþe se unclæne gast him ofafliged wæs þurh Martines mihte, and him micclum sceamode þæs deofles manrædenne þe he on wæs oþ þæt. 1198: Twa mila hæfde Martinus fram his mynstre To turonian byrig þær se bisceopstol wæs, and swa oft swa he þyder ferde swa forhtodon þa deofla on gewitseocum mannum forþanðe hi wiston his tocyme, and þa deofolseocan sona mid swiðlicre grymetunge forhtigende wæron, swa swa þa fordemdan þeofas on þæs deman tocyme ofdrædde forhtigað. 1205: Þonne wæs ðam preostum cuð Martinus tocyme þurh þære deofla grimetunge, þeah ðe hi hit ær nyston. 1207: Swa oft swa he wolde adræfan deofla of þam witseocum, swa astrehte he hine sylfne on þære cyrcan flora, mid hæran gescryd, and mid axum bestreowod, licgende on his gebedum belocenum durum, and þa deofla siþþan of þam geswenctum mannum mid wundorlicum gebærum wurdon him sona fram, þæt se cwyde mihte beon on Martine gefylled, þæt halige menn sceolon englum deman. 1215: Sum tun wæs on þam timan on þære Senonican scire þe ælce geare oftost wæs awest þurh hagol, swa þæt heora æceras ær wæron aþroxene ær ænig ryftere þæt gerip gaderode. 1219: Þa sende se tunræd sumne getrywne ærendracan to þam halgan Martine, his helpes biddende. 1221: Martinus þa gebæd þone mildheortan Drihten for þam geswenctum mannum; and syþþan of þam dege geond twentig wintra fyrst þe he wunode on life ne com on þam earde ænig hagol syððan, ac on þam forman geare þe he forðfaren wæs com eft se hagol and hi yfele geswencte, þæt þæs middaneard ongete Martines forðsið, and his deað beweope þe on his life blissode. 1229: Sum deofolgild wæs swiðe fæste getimbrod, and mid wundorlicum weorcstanum geworht cræftlice, and þær manega gebroðra bogodan syþþan on Martines timan. 1232: Þa bead he anum mæssepreoste Marcellus gehaten þe þær wununge hæfde þæt he sceolde towurpan þæt wundorlice deofolgild. 1235: Eft þa se halga wer com and þæt weorc stod gehal, þa cidde he þam mæssepreoste, and he him cwæð to andsware þæt naht eaðe ne mihte ænig camplic meniu swilc weorc tobrecan mid swa wundorlicum hefe; þe ne sceoldon preostas þe wæron unstrange, oððe untrume munecas, swa mycel weorc tobrecan. 1241: Þa gewende Martinus to his gewunelicum fultume, and wacode ealle þa niht on his gebedum ana, and sona þæs on mergen wearð swa micel storm þæt eall þæt ormæte weorc wearð towend grundlunga. 1245: He wolde eac towurpan ænne wundorlicne swer ormætes hefes þe þæt hæþengild on stod, ac he næfde þæs cræftes þæt he hine tocwysan mihte. 1248: He gewende þa eft to his gewunelicum gebedum, and þær com gesewenlice eall swylc oþer swer ufan of heofonum, and þone oþerne tosloh, þeahþe he ormæte wære, þæt he eall wearð to duste. 1252: Hit wære hwonlic geþuht þæt þam halgan were heofonlic mægen ungesewenlice þeowde, butan mennisce eagan mihton eac geseon þæt ðam halgan Martine heofonlic miht þenode. 1256: Sum wif wæs on blodryne þearle geswenct. 1257: Þa hrepode heo his reaf swa man ræt on þam godspelle be sumum oþrum wife, and heo wearð sona hal. 1259: Se halga Martinus mid his munecum stod hwilon on þære ea ofre, and efne þær swam an næddre wið heora. 1261: Ða cwæð se halga wer, Ic ðe beode on Godes naman þæt ðu buge ongean; and se yfela wurm sona be his worde gecyrde to þam oþrum staðe, and hi ealle þæs wundrodon; and Martinus þa cwæð mid micelre geomerunge, Nædran me gehyrað, and men me gehyran nellað. 1267: On easterdagum he wolde etan fisc gif he hæfde. 1268: Þa on sumum easterdæge axode he þone profost hwæðer he fisc hæfde to þam freolsdæge, and he to andsware cwæð, þæt hi ealle ne mihton, ne fisceras ne he sylf, gefon ænne sprot. 1272: Ða cwæð se halga wer, wurp ut nu þin net and þe fixnoð becymð; and he cunnode þæs sona, wearp þa ut his net, and þær wearð oninnan an ormæte leax; and he hine upateah, bær ham to mynstre, and þam halgan gearcode. 1277: Licontius wæs gehaten sum geleafful þegen; þa gelamp his mannum þæt hi lagon ealle on unasecgendlicum broce, and he sende gewrit to Martine sona sumes helpes biddende. 1281: Þa onget se halga wer þæt hi wæron geþreade mid godcundre mihte, and þæt he mihte earfoðlice þære bene him getiðian, ac he ne ablan na swaþeah mid seofonnihte fæstene him fore to þingiende, oðþæt he beget þæs þe he biddende wæs. 1286: Licontius þa com and cydde þam halgan mid micelre þancunge, þæt his hiwræden wæs fram þam mænigfealdum brocan þurh Martinum alysed, and brohte þam halgan an hund punda to lace. 1290: Se halga wer þa nolde habban þone scæt, ne hine eac ne forseah, ac sealde þæt feoh eall for gehergodum mannum, and þa ðe on hæftnedum wæron, and hi ut alysde of þære yrmðe swa. 1294: Þa bædon þa gebroþra þone bisceop georne þæt he þæs feos sumne dæl dyde into mynstre, cwædon þæt him gneaðe wære heora wist and scrud. 1297: Þa cwæð se halga wer him to andsware, fede us ure cyrce, and scryde us ure cyrce, and we of þysum sceatte naht us sylfum ne heoldon. 1300: Hwæt wille we lencg writan be Martines wundrum, þonne Sulpicius sæde þæt hi synd ungerime, and nan spræc ne mæg his mihta areccan, forþanþe he maran mihte hæfde on his munuchade þonne on bisceophade, be ðam þe he sylf sæde? 1305: Ac we willað nu secgan be his forðsiðe. 1306: Martinus se eadiga wiste his geendunga lange ær he forðferde of þysum life to Criste; and he cydde his forðsið sumum his gebroþrum. 1308: Þa wæron on þam timan æt Condatensem mynstre þa preostas ungehwære, and he þider siðode, wolde hi gesibbian ær his forþsiðe, and on sibbe forlætan Godes gelaþunge. 1313: He ferde ða þiderwerd mid sumum gebroðrum, þa geseah he scealfran swimman on anum flode, and gelome doppetan adune to grunde ehtende þære fixa mid fræcra grædignysse. 1317: Þa cwæð se halga wer to his geferum þus, þas fugelas habbað feonda gelicnysse þe syrwiað æfre embe ða unwaran, and grædiglice foð, and gefangene fordoð, and of þam gefangenum gefyllede ne beoð. 1322: Þa bebead Martinus þam mæðleasum scealfrum, þæt hi geswicon þæs fixnoðes, and siþedon to westene; and þa fugelas gewiton aweg sona to holte, ealle endemes, swa swa se arwurða het. 1326: Mid þære ylcan hæse he afligde þa scealfran mid þære þe he deofla adræfde of mannum. 1328: Martinus þa siððan to þam mynstre becom, and wunode þær sume hwile and gesibbode þa preostas. 1330: Eft ða he ham wolde þa wearð he geuntrumod, and sæde his gebroðrum þæt he sceolde forðfaren. 1332: Þa wurdon hi ealle geunrotsode swiþe, and mid micelre heofunge hine befrinan, Eala þu fæder hwi forlætst þu us, oððe hwam betæhst þu us forlætene? 1336: Witodlice becumað to þinre eowde reafigende wulfas, and hwa bewerað hi? 1338: Witodlice we witon þæt þu gewilnast to Criste, ac þe synd gehealdene þine meda gewisse; gemiltsa la ure swiðor þe þu forlætst. 1341: Þa wearð se halga wer mid þysum wordum astyrod, and clypode mid wope, and cwæð to his Drihtne, Drihten min hælend, gif ic nydbehefe eom git þinum folce, ne forsace ic na gyt to swincene; gewurðe þin willa. 1346: Ne ic ne beladige mine ateorigendlican ylde. 1347: Ic þine þenunga estful gefylde; under þinum tacnum ic campige swa lange swa þu sylf hætst. 1349: He lag þa swa forþ ane feawa daga mid fefore gewæht, þurhwunigende on gebedum, on stiþre hæran licgende, mid axum bestreowod. 1352: Þa bædon þa gebroðra þæt hi his bæd moston mid waccre strewunge huru underlecgan. 1354: Þa cwæð se halga wer to þam wependum gebroðrum, Ne gedafnað Cristenum menn buton þæt he on duste swelte; gif ic eow oþre bysne selle, þonne syngie ic. 1357: He ne let na of gebedum his unoferswiðdan gast, ac he æfre openum eagum, and upahafenum handum his gebeda ne geswac. 1359: Þa woldon þa preostas þæt he lage on oþre sidan, and gelihte hine swa. 1361: Þa cwæð se halga eft, Geþafiað ic bidde þæt ic heofonan sceawige swiðor þonne eorðan, and min gast sy asend on his siðfæte to Drihtne. 1364: He geseah þa standan swiþe gehende þone deofol, and he hine orsorhlice axian ongan, Hwæt stendst þu her wælhreowa deor? 1367: Ne gemetst þu on me þu manfulla ænig þincg. 1367: Ic beo underfangen on Abrahames wununge. 1368: And æfter þysum wordum gewat seo sawl of þam geswenctan lichaman gesælig to heofonum. 1371: On sunnan mergen he gewat þa þa he wæs on ylde an and hundeahtatig wintre, and æfter Cristes þrowunge feower hund wintre, and twelf on getele; and fela manna þa gehyrdon on his forðsiðe singendra engla swiðe hlude stemna upon heanysse geond þa heofonas swegende, swa hit on bocum sægð þe he him synd awritene. 1378: His lic wearð gesewen sona on wuldre beorhtre þonne glæs, hwittre þonne meolc, and his andwlita scean swiþor þonne leoht, þa iu gewuldrod to þam towerdan æriste. 1382: Eala hwilc heofung holdra geleaffulra hlude þa swegende, and swiðost þære muneca and mynecena wop on Martines deaðe. 1385: Sum bisceop Seuerinus on þære byrig Colonia, haliges lifes man, gehyrde on ærnemergen swiðe hludne sang on heofonum, and þa gelangode he him to his ercediacon, and axode hine hwæþer he þa stemne gehyrde þæs heofonlican dreames. 1390: He andwyrde and cwæð þæt he his nan þincg ne gehyrde. 1391: Þa het se bisceop þæt he heorcnode geornlicor, he stod þa and hlyste, on his stæfe hliniende, and ne mihte nan þing þære myrhþe gehyran. 1394: Þa astrehton hi hi begen biddende þone ælmihtigan þæt he moste gehyran þone heofonlican dream. 1396: He hlyste þa siððan, and sæde þæt he gehyrde singendra stemne, swegen on heofonum, and nyste swa þeah hwæt ða stemna wæron. 1399: Seuerinus ða cwæð, ic þe secge be þam, Martinus se eadiga of þysum middanearde gewat; and nu englas singende his sawla feriað mid him to heofonum; and se hetela deofol mid his unrihtwisum gastum hine wolde gelettan, ac he gewat gescynd awæg fram þam halgan, and nan þing his agenes on him ne gemette. 1406: Hwæt bið be us synfullum, nu se swicola deofol swa mærne sacerd derian wolde? 1408: Þa sende se ercediacon sona to Turonia, to Martines bisceopstole, and het axian be him. 1410: Þa wearð him soðlice gesæd þæt he his sawle ageaf on þære ylcan tide þe hi þone sang gehyrdon. 1412: ON þam ylcan dæge Ambrosius se bisceop on Mediolana byrig, þa þa he æt mæssan stod, þa wearð he on slæpe swa swa God wolde, and hine nan man ne dorste naht eaðe awreccan. 1416: Swaþeah æfter twam tidum hi hine awrehton and cwædon þæt se tima forþagan wære and þæt folc wære gewergod þearle. 1419: Se halga bisceop þa cwæð, ne beo ge gedrefede, micclum me fremað þæt ic swa mihte slapon, forðanþe me min Drihten micel wundor æteowde. 1422: Wite ge þæt min broþor, Martinus se halga, of lichaman is afaren, and ic his lic behwearf mid gewunelicre þenunge, and þa þa ge me wrehton, þa næs his heafodclað eallunga ful don. 1426: Hi wurdon ofwundrode his worda and dæda, and geaxodon on fyrste þæt se arwurða Martinus on þam dæge gewat þe Ambrosius sæde þæt he æt þæs halgan weres licþenungum wære. 1430: Eala, eadig is se wer þe on his forðsiðe halgena getel healice sang, and engla werod blissode, and ealle heofonware him togeanes ferdon, and se fula deofol on his dyrstignysse þurh Drihten wearð gescynd. 1435: Seo halige gelaðung on mihte is gestrangod, and Godes sacerdas synd gewuldrode mid þære onwrigennysse Martines forðsiðes, þonne se halga Michahel mid englum underfeng and Maria seo eadiga mid mædenlicum werodum, and neorxnewang gehylt bliðne mid halgum. 1441: Ða þa þæs halgan weres lic læg inne þa git, þa com þær micel meniu of manegum burgum, and þæt Pictauisce folc swa swa þæt Turonisce, and þær wearð geflit betwux þam twam folcum. 1445: Þa Pictauiscan cwædon þe ðyder gecumene wæron, He wæs ure munuc and eac ure abbod, we willað hine habban forþanþe we hine alændon ær, ge brucon his spræce and his lare notedon, ge wæron on his gereordum, and mid his gebletsungum gestrangode, and mid mænigfealdum wundrum wæron gegladode; sy eow eall þis genoh. 1451: Lætað nu huru us his sawlleasan lichaman ferian mid us. 1453: Þa andswaredon þa þa Turoniscan þus, Gif ge secgað þæt us synd genoh his wundra, þonne wite ge þæt he worhte ma wundra mid eow þonne he mid us dyde, and þeah we fela forhebbon, eow he arærde witodlice twegen deade men, and us buton ænne; and swa swa he oft sæde, þæt he maran mihte on munuchade hæfde þonne on bisceophade, and we habbað nu neode þæt he dead gefylle þæt he ne dyde on life. 1462: Eow he wæs ætbroden, and us fram Gode forgifan, and æfter þa ealdan gesetnysse he sceal habban byrgene on þære ylcan byrig þær he bisceop wæs. 1465: Gif ge for minstres þingon, and þæt he mid eow wæs hine habban willað, þonne wite ge þis þæt he on Mediolana ærest mynster hæfde. 1468: Betwux þisum gewinne wearð se dæg geendod, and butu ða burhwaru besæton þone halgan, and woldon ða Pictauiscan mid gewinne on mergen niman þone halgan neadunga æt þam oþrum. 1472: Þa on middre nihte, swa swa Martinus wolde, wurdon þa Pictauiscan swa wundorlice on slæpe þæt of ealre þære meniu an man ne wacode. 1475: Þa gesawon þa Turoniscan hu þa oþre slepon, and genamon þæt lic þe þær læg on flora, and to scipe bæron mid swiðlicre blisse, and efston mid reowte on þære ea Uigenna, and swa forð on Liger swyðe hlude singende, oð þæt hi becomon to þære byrig Turonia. 1481: Þa wurdon þa oþre awrehte mid þam sange and naht heora gold hordas þe hi healdan sceoldon hæbbende næron, ac hi ham gewendon mid mycelre sceame þæt him swa gelumpen wæs. 1485: Se halga lichama þa wearð geled on byrgene on þære ylcan byrig þær he bisceop wæs, mid micelre wurðmynte, and þær wurdon siððan fela wundra gefremode for his geearnungum. 1489: Syx and twentig wintra he wæs þær bisceop, and seo burhwaru wæs butan bisceope lange ær Martinus wære gehalgod to bisceope, for þam hæþenscipe þe þæt folc þa beeode. 1493: Sy wuldor and lof þam welwillendan Scyppende, þe his halgan sacerd swa geglengde mid wundrum, se þe on ecnysse rixaþ, ælmihtig wealdend

