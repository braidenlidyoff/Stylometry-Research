and hi swa eac dydon. 187: Ac se tima becymð þæt þa ðe eow ofsleað, þæt/ hi wenað þæt hi gearcian Gode þenunge swa. 189: Þa Iudeiscan wendon þe wunnon wið ðone Hælend þæt hi Moyses lage mihton swa gefyllan, mid þam þe hi acwealdon Cristes bydelas, þe þæt godspell bodedon under Godes gife, on þære niwan gecyðnysse, þa ða Iudeiscan ne cuðon. 194: Þa oftorfodon hi Stephanum mid stanum oð deað, and þone rihtwisan Iacob mid heora reðnysse, and þone oþerne Iacob hi eac beheafdedon, and besetton ehtnysse on þa oðre apostolas, and mid niðfullum hatungum heora lare onscunodon. 199: And þas ðing hi doð on heora gedwylde, for ðan þe hi ne cunnon minne Fæder ne me. 201: Ða Iudeiscan noldon urne Drihten oncnawan mid soðum geleafan, þæt he Godes Sunu is, ac mid anwilnysse his wordum wiðcwædon, and nabbað nu naðor ne þone Fæder ne hine, swa swa he sylf sæde on sumum oðrum godspelle: Se ðe me hatað, he hatað minne Fæder. 207: Ac þas ðing ic spræc to eow þæt ge beon gemyndige, þonne heora tima cymð, þæt ic hit eow sæde. 209: Se Hælend hi warnode wið þa toweardan gefeoht, for ðan þe gehwa mæg micele eað acuman þa earfoðnyssa þe him æror beoð cuðe, þonne þa færlican þe him færinga becumað. 213: And micel frofor him wæs on þam gefeohte eft, þæt se sylfa hi warnode þe him symle mihte on þam gewinne gehelpan, þæt hi hæfdon sige, and æfter þam sige heom gesælþe forgifan, and þone ecan wurðmynt on wuldre mid him, se ðe a rixað on ecnysse. 218: AMEN. : ÆHom 10 Cited by homily and line no. following ed. 1: Iohannes se godspellere, þe ðis godspell awrat, sæde þæt se Hælend her on þisum life on sumne sæl spræce to his apostolum ðus: Se ðe me soðlice lufað, he hylt mine spræce, and min Fæder hine lufað, and wyt becumað to him, and mid him wuniað witodlice begen. 7: Se þe me ne lufað, ne hylt he mine spræce. 8: And seo spræc þe ge gehyrdon, nis heo na min spræc, ac þæs ylcan Fæder þe me asende. 10: Ic spræc ðas þing to eow mid eow nu wunigende. 11: Se halga Froforgast þe min Fæder asent on minum naman eow, he eow tæcð ealle þing, and eow ealle þing geswutelað, swa hwæt swa ic eow secge. 14: Ic forlæte eow sibbe, and mine sibbe eow sylle. 15: Ne forgife ic eow swa swa þes middaneard gifð. 16: Ne beo eower heorte gedrefed, ne ne forhtige nateshwon. 17: Ge gehyrdon þæt ic sæde soðlice nu eow, þæt ic sylf nu fare, and ic cume to eow. 19: Gif ge me lufedon, ge witodlice blissodon, for ðam þe ic fare to minum Fæder nu, for ðan þe se Fæder is mare þonne ic sy. 22: And nu ic hit eow secge ær ðan þe hit gewurðe, þæt ge þonne his gelyfon þonne hit gedon bið. 24: Ne sprece ic na fela þing heonon forð to eow. 25: Ðises middaneardes ealdor to me sylfum becom, and he nan þing næfð eallunga on me; ac oncnawe þes middaneard þæt ic minne Fæder lufige, and swa swa he bebod me gesette, swa ic do untwylice. 29: Se Hælend us sæde on þisum halgan godspelle þæt se ðe me lufað, he hylt mine spræce. 31: Þære lufe fandung is þæs weorces fremming, þæt is þæt God wile þa weorc habban æt us, þæt we mid godum weorcum hine wurðian a, na mid nacodum wordum butan þære fremminge, for ðan þe seo lufu sceall beon geswutelod mid dædum. 36: And min Fæder hine lufað, and wit becumað to him, and mid him wuniað witodlice begen. 38: Gesælig bið se mann þe swilce cuman underfehð, gif he mid unþeawum hi aweg ne adrifð, ne mid sweartum synnum, swilce cuman him fram. 41: Ne hi ne cumað na butan heora begra Lufu, þæt is se Halga Gast, þe hi asendon begen on þysum ylcan dæge ofer ða apostolas, þæt Godes lufu wære wuniende mid heom, for ðon þe hi on eorðan embe God þa smeadon, and his willan gefremedon mid þæs weorces fremminge on manegum wisum, on wundrum and tacnum, þurh ðone ylcan Gast æfre gestrangode. 49: God sylf afandað ælces mannes heortan, hwæðer se mann wylle his wununge habban, oþþe leahtras lufian, þe Gode misliciað; and nan mann ne bið fram Gode forlæten, buton he sylf forlæte his lufe him ær fram, and bið þonne his gylt þæt hine God swa forlæt, for ðan þe he ne rohte on his receleaste Godes wununge on him, ne eac his neosunge. 57: Se Hælend us sæde on þysum soðum godspelle, Se ðe me ne lufað, ne hylt he mine spræce. 59: Ne bið seo lufu idel, gif heo God lufað, ac wyrcð mihtilice micele þing æfre, and gif heo wyrcan nele, nis heo þonne lufu. 62: Godes lufu sceal beon geswutelod on us on muðe and on mode and on þæs mannes life, þæt he Godes spræce mid godnysse gefylle. 65: And seo spræc þe ge gehyrdon, nis heo na min spræc, ac þæs ylcan Fæder þe me asende. 67: Se Hælend, þe ðis spræc, is gehaten Word, of ðam Fæder acenned, and he sylf cwæð forði þæt seo spræc nære þe he þa spræc to him his sylfes agen spræc, ac his Fæder spræc, þonne he is þæs Fæder Word þe wið hi þa swa spræc; and heom bam synd gemæne, butan ælcere tweonunge, ægðer ge word ge weorc, and witodlice ealle þing. 74: Ic spræc þas ðing to eow mid eow nu wunigende. 75: He wæs ða mid heom wunigende lichamlice, and he heom fram ferde swiðe fus to heofonum, to his ecan myrhðe, þe he æfre hæfde, and he wunode swaðeah witodlice mid him þurh his godcundnysse, and hi gewissode a. 80: Se halga Frofergast, þe min Fæder asent on minum naman eow, he eow tæcð ealle þing, and eow ealle þing geswutelað, swa hwæt swa ic eow secge. 83: Se Halga Gast is gehaten Paraclitus on Greciscre spræce, and on Leden Consolator, þæt is Frefrigend on Englisc, for ðan þe he gefrefrað þæra manna heortan þe heora synna behreowsiað, and he sylf gedeþ ealra synna forgifennysse on eallum middanearde, þurh his micclan gife, and he gegladað ælcne þe on Gode truwað, and ealle þa englas þe eardiað on heofenum he endemes gegladað to Godes lufe æfre, for ðan þe he sylf is soðlice Godes lufu, þæs Fæder and þæs Suna, him symle gemæne, of him bam æfre, anes gecyndes. 95: He wearð asend þa, swa swa se Hælend sæde, fram ðam halgan Fæder, and fram his Suna eac, on fyres gelicnysse swiðe hlude swegende ufan of heofenan ofer ða apostolas on þysum ylcan dæge on anre upflora; on ðam huse wæron hundtwelftig manna ða, þæs Hælendes folgeras, þe him folgodon on life; on þam wæs þæt anginn ealles Cristendomes, and hi eallne middaneard, þurh ða micclan gife þæs Halgan Gastes, to Gode gebigdon. 105: We habbað gesæd swutellicor be þisum on þam oðrum spelle þe her to gebyrað, on þam man mæg gehyran be þam Halgan Gaste, se ðe hit rædan wyle, oþþe rædan gehyrð. 109: Buton se Halga Gast nu eowre heortan onlihte mid his gastlican gife, ne gað ure word aht innto eowre heortan, eow to onbryrdnysse, ne to nanre beterunge butan his gife. 113: Ealle ge gehyrað þas ane rædinge, and swaðeah butan twyn ne beoð ealle eowre mod gelice onlihte þurh ðas lare endemes, for ðan þe se Halga Gast þurh his godcundnysse his gife eow forgifð be þam þe he wyle; he is ælmihtig God, and he ealle þing gehylt mid þam Fæder and þam Suna, on anre godcundnysse. 120: Se Hælend þa sæde his apostolum þus: Ic forlæte eow sibbe, and mine sibbe eow sylle. 122: Sibbe he forgeaf symle his apostolum, and sibbe he lufað on geleaffullum mannum, mid soðfæstnysse, a butan swicdome. 125: He forlet hi on sibbe, and heom syððan forgeaf his þa ecan sibbe on his rice mid him. 127: Ne forgife ic eow swa swa ðes middaneard forgifð. 128: Ðes middaneard forgifð þa gewitendlican þing, and he forgifð þa ecan þam þe hine lufiað. 130: Ne beo eower heorte gedrefed, ne ne forhtige nateshwon. 131: Se Hælend hi gefrefrode mid his fægerum wordum, nolde þæt hi wurdon wiðinnan gedrefede for his fundunge þa and his fær to heofenum, and he heom þus sæde, swa swa ðis godspell us segð: Ge gehyrdon þæt ic sæde soðlice nu eow þæt ic sylf nu fare, and ic cume to eow. 137: For ðan þe he ða ferde, and he gefette hi eft to þære ecan blisse, swa swa he heom behet. 139: Gif ge me lufedon, ge witodlice blissodon, for ðan þe ic fare to minum Fæder nu, for ðan þe se Fæder is mare þonne ic sy. 142: Hi lufodon hine ealle, and swaðeah forhtodon, for ðan þe he swa fus wæs fram heom þa to heofonum, ac hi mihton blissian on mode þæs ðe swiðor, þæt he to wuldre ferde of ðisum gewinnum, and þæt hi sylfe moston syððan him fylian. 147: On þære menniscnysse is se Fæder mare, and be þære he spræc swa ær his ðrowunge, ær ðan þe he sylf wæs gewuldrod mid his æriste, and swa is gecweden be Cristes menniscnysse. 151: Be þam ðe he soð God is, he wæs symle acenned of ðam ælmihtigan Fæder, eal swa mihtig swa he, for ðam þe se ælmihtiga ne mæg beon na læsse; be þam þe he mann wæs, he wæs of Marian acenned; be þam þe he lichama wæs, he læg bebyrged; on þam ðe he dead wæs, he aras of deaþe, þæt is on ðam menn, þe mihte beon dead, for ðan þe his godcundlice miht ne mihte beon dead. 159: Arrius hatte iu sum healic gedwola, se wolde lytlian þone leofan Hælend, þæt he unmihtigre wære on his mægenþrymme þonne se halga Fæder wæs on his godcundnysse; ac þam gedwolan becom, for his micclum gedwylde, swyðe bysmorlic deað, swa swa bec us secgað, swa þæt him aeode ut eall his innoð togædere þa ða he to gange eode, and he swa earmlice swealt, swa æmtig on innoðe swa swa his geleafa wæs, for ðan þe he wolde wanian on his gewitleaste þæs Hælendes mihte, þe ne mæg beon gewanod. 170: Olimpius wæs gehaten sum oðer gedwola, se sæt him on bæðe, and he ungesæliglice spræc mid gedwylde, for ðan þe he gedwola wæs, hæfde him to hospe þa halgan ðrynnysse, ac him com fyr to færlice ehsynes, and forbærnde his lic eall on þam baþe to colum, þæt he mihte witan hwæne he tælde. 177: We sceolon gelyfan on þone lyfigendan Hælend, þæt he ælmihtig God is æfre mid þam Fæder, and mid þam Halgan Gaste, on anre godcundnysse; seo godcundnys ne mæg næfre beon gelytlod. 181: Ðis godspell segð git forð þæt se Hælend sæde ða, And nu ic hit eow secge ær ðan þe hit gewurðe, þæt ge þonne his gelyfon þonne hit gedon byð. 184: Þis is swutellice gesæd, and he sæde forð git, Ne sprece ic na fela þing heonon forð to eow, for ðan þe he þæs on merien for mancynne ðrowode, and ne spræc na leng on þam life wið hi. 188: Ðises middaneardes ealdor to me sylfum becom, and he nan ðing næfð eallunga on me. 190: Þæt wæs se sylfa deofol, þe on ðam synfullum rixað, and is yfel ealdor arleasra manna, se com to þam Hælende, cunnode gif he mihte ænige synne oþþe sumne gylt on Criste afindan, ac he ne funde nan þing, swa swa se Hælend her him sylf sæde nu on þisum godspelle þe ge gehyrdon nu. 197: Se deofol þa forleas þæt he gelæht hæfde to his anwealde æror of Adames cynne, eall þæt on God gelyfde, and hi alysde Crist, se ðe butan synnum unscyldig þrowode, and he sigefæst swa siðode heonon mid þam herereafe þe he on helle gefette, ealle his gecorenan of Adames cynne. 204: Se hælend cwæð þa gyt on þises godspelles ende, Ac oncnawe þes middaneard þæt ic minne Fæder lufige, and swa swa he bebod me gesette, swa ic do untwylice. 207: On þam we magon tocnawan þæt Crist lufode his Fæder, on þam þe he wæs gehyrsum his Fæder oþ deað, and be his bebode he us swa alysde, sylfwilles swaðeah

