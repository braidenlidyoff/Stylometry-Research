Sy wuldor and wurðmynt ðam welwyllendan scyppende. ealra his wundra. and his weldæda. se ðe ana is god.a. on ecnysse. amen: : ÆCHom II, 36.1 Cited by page and line no. following ed. DOMINICA SEXTADECIMA. POST PENTECOSTEN: Nemo potest duobus dominis seruire; Et reliqua; Drihten cwæð on sumne timan to his leorningcnihtum. Ne mæg nan man twam hlafordum samod ðeowian. oððe he ðone ænne hatað. and ðone oðerne lufað. oððe he hine to ðam anum geðeot. and ðone oþerne forsihð; Ne mage ge soðlice þeowian gode. and eowres feos gestreone; For ði ic secge eow þæt ge to swiðe ne hogian embe eowerne bigleofan. and eowerum scrude; Mare is seo sawul and betere. ðonne se mete. and se lichama betera ðonne ða gewæda; Behealdað þas fugelas. þe ne sawað. ne ne ripað. ac eower heofenlica fæder hi afet; La hu ne sind ge beteran þonne ða fugelas? Hwilc eower mæg geican ane elne to his agenum wæstme. and hwi sind ge carfulle be eowerum scrude; Behealdað þas lilian hu heo weaxst. heo ne swincð. ne ne spinð; Ic secge eow to soðan. þæt furðon Salomon on eallum his wuldre. næs swa fægere ymscryd. swa swa lilian beoð; Gif god ða wyrta þe nu todæg beoð. and tomerigen beoð forswælede. swa fægre frætewað. hu miccle swiðor mæg he eow scrydan; Eornostlice. ne beo ge hogigende and cweðende. hwæt sceole we etan. oððe hwæt drincan. oððe mid hwam beo we ymbscrydde. ealle ðas ðing secað þa hæðenan; Soðlice eower heofenlica fæder wat. þæt ge ealles ðyses behofiað; Secað ærest godes rice. and his rihtwisnysse. and ealle ðas ðing eow beoð þærto geeacnode; Beda trahtnode sceortlice ðis godspel. and cwæð þæt we sceoldon ða hwilwendlican ðing to urum bricum habban. na on ure heortan lufe healdan; Drihten sylf geopenode hwæt ða twegen hlafordas sind. mid þam ðe he cwæð. ne mage ge gode ðeowian. and eoweres feos gestreone; Gehyre se gytsere ðas word se ðe leaslice is cristen gecweden. gehyre he þæt he ne mæg his gytsunge ðeowian. and criste samod; Nis swa ðeah gecweden se ðe welan hæfð. ac se ðe ðeowað ðam welum; Witodlice se ðe is þæra æhta ðeow. he ðeowað him swa swa hlaforde. and se ðe is þæra æhta hlaford. he dælð hi swa swa hlaford; Se ðe gytsunge him hæfð to hlaforde. se forsihð his scyppend. and se ðe his scyppende ðeowað mid lufe swa swa hlaforde. he forsihð ða feondlican gytsunge. seo ðe is wyrtruma ælces yfeles; Drihten us manode þæt we næron ealles to carfulle ymbe urne fodan. oððe embe ure gewæda; We sceolon mid geswince us metes tilian. for Adames ofergægednysse. ac we sceolon ða ymhidignysse fram us awurpan; Betere is seo sawul ðonne se mete. and se lichama betera ðonne his scrud; Swilce he cwæde. se god ðe eow þa beteran ðing þæt is sawle and lichaman forgeaf. and eow to men gesceop. se ylca mæg eow eaðelice foresceawian bigleofan and hleowðe. gif ge his willan gefremmað; Wite gehwa þæt seo sawul is gast. and be eorðlicum mettum ne leofað. ac ure hwilwendlice lif bið mid mettum gefercod; For synnum oftihð se ælmihtiga wealdend hwilon mannum bigleofan. ac swa ðeah se ðe hungre acwelð we gelyfað þæt he gegæð gode. buton he þe swiðor forscyldgod wære; He cwæð; Behealdað þas fleogendan fugelas ðe ne sawað ne ne ripað. ac eower heofonlica fæder hi afet; Gif ða wacan fugelas þe nu todæg beoð. and beoð tomerigen to nahte awende. habbað butan care bigleofan ðurh heora scyppendes foresceawunge. hu miccle swiðor wile god foresceawian urne bigleofan we ðe sind ece on urum sawlum. and eac beoð on lichaman unateorigendlice. æfter ðam gemænelicum æriste; Drihten cwæð. þæt we sind micele rottran þonne ða fugelas. for ðan þe se man ðe gode geðihð is ealra gesceafta rotost. and gode leofost. buton ðam heofenlicum englum þe næfre ne syngodon; Mannes gecynd is micclum gewurðod. þurh þæt þe se ælmihtiga godes sunu hine sylfne gemedemode þæt gecynd to underfonne; He cwæð; Hwilc eower mæg geican ane elne to his lenge? Witodlice ne become we þurh ure foresceawunge to ðam wæstme þe we on urum lichaman habbað. uton for ði lætan þæs reafes ymhidignysse. to ðæs dihte þe ðam lichaman ða lenge forgeaf; Wyrta sind eaðelice gesceafta. and ðurh winterlicne cyle symle forseariað. swa ðeah þæs ælmihtigan cystinys. hi geglencð mid swa wlitigum blostmum. þæt hi oferstigað. mid heora fægernysse ealle eorðlice gebleoh; Ne mihte se wuldorfulla Salomon ne nan eorðlic cyning. swa wlitige deagunge his hræglum begytan. swa swa rose hæfð. and lilie. and fela oðre wyrta þe wunderlice scinað; Ða wyrta beoð nu todæg blowende on wynsumnysse. and tomerigen beoð forbærnde; Merigen is geteald on bocum for toweardre tide. þeah ðe ge ða bysne ne cunnon; Hwi forgifð god þam wacum wyrtum swa fægerne wlite. and us forbyt þæt we ne sceolon hogian ymbe ure frætuwunge. buton for ðan ðe we sceolon mid wacnysse. and soðre eadmodnysse. þa heofenlican fægernysse and frætewunge geearnian. þe adam forleas for ðan ðe he wolde þurh ðæs deofles tihtinge. mærra beon þonne he gesceapen wæs; Ne sceole we wuldrian on woruldlicere frætewunge.for ðan þe seo frætewung. and se lichama sind brosniendlice. swa swa ðæra wyrta blostm; Drihten bead þæt we næron bysige and carfulle cweðende. hwæt sceole we etan. oððe hwæt drincan. oððe mid hwam beon ymscrydde. and cwæð; Witodlice eower heofenlica fæder wat þæt ge þyssera ðinga behofiað; Secað ærest godes rice. and his rihtwisnysse. and ealle ðas ðing eow beoð þærto geeacnode; We sceolon ærest secan godes rice. and his rihtwisnysse. þæt is þæt we sceolon swiðor hogian embe þæt ece lif. þonne ymbe ðone ateorigendlican bigleofan ðone us geeacnað god ðærto. gif we ðæs oðres swiðor cepað; Ne cwæð he na þæt us beoð þa ateorigendlican bigleofan forgyfene. ac þærto geeacnode. for ðan ðe he talað þæt ece lif to his gife. and ðone eorðlican bigleofan to hwilwendlicere læne. þæt ece lif us forgifð god. and ðurh his genihtsumnysse us ðone hwilwendlican fodan ðærtoeacan wyrpð. swuteligende þæt se foda nis na ure med. ac þæt ece lif is ures geswinces edlean; Dæghwomlice we sceolon gewilnian þæs ecan lifes. and ure synna symle wanian. for ðan ðe hi beoð gegaderode to micelre hypan. gif we hi weaxan lætað. oft of ðinnum renscurum flewð seo eorðe; Þis godspel ðincð dysegum mannum sellic. ac we hit secgað swa ðeah. weald ðeah hit sumum men licige; God us gerihtlæce. and to ðam ecan life gelæde. swa swa he behet ðam ðe hine lufiað

