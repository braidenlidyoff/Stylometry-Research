Sy wuldor and lof. ðam welwillendum gode. A. on ecnysse. amen: : ÆCHom II, 24 Cited by page and line no. following ed. HORTATORIUS SERMO DE EFFICACIA SANCTAE MISSAE. We rædað gehwær on halgum gewritum þæt seo halige mæsse micclum fremige. ægðer ge ðam lybbendum. ge ðam forðfarenum. swa swa Beda se snotera lareow awrat on historia anglorum be sumum ðegene. þisum andgite reccende; On ðære tide þe ehfrid norðhymera cyning. and æðelred myrcena cyning wunnon him betwynan. ða æt sumon gefeohte wearð an ðegen æþelredes cyninges. mid oðrum cempum afylled. se wæs Ymma gehaten; Se læg dæg. and niht geswogen. betwux ðam ofslegenum; He wearð ða gehyrt. and his wunda gewrað. and wolde him sum gener secan; Hine gelæhton ða sume þæs norðernan folces. and to heora ealdormen brohton; He ða het hine lacnian. and ða ða he hal wæs het hine gebindan. ðy læs ðe he fleames cepte; Ac his bendas toburston. swa hraðe swa he gebunden wæs; He hæfde ænne broðor Tuna gehaten mæssepreost and abbud. and ða ða he his broðor slege ofaxode. þa ferde he to ðam wæle his lic secende. and gemette ænne oðerne him swiðe gelicne. ferode ðone to his mynstre mid arwurðnysse. and gelomlice for his sawle alysednysse mæssan sang. and þurh ða halgan mæssan toburston þæs broðor bendas; Þa axode se ealdorman þone hæftling hwæðer he ðurh drycræft. oððe þurh runstafum his bendas tobræce; He andwyrde and cwæð þæt he ðæs cræftes nan ðing ne cuðe; Ac ic hæbbe ænne mæssepreost to breðer on minum eðele. and ic wat þæt he wenð þæt ic ofslagen sy. and gelome for mine sawle mæssan singð; Witodlice gif ic nu on oðre worulde wære. þær wurde min sawul fram witum alysed. þurh ða halgan mæssan; Æfter ðisum sealde se ealdorman hine sumum frysan of lundene; Se frysa hine gewrað eft gelomlice. ac hine ne mihte nanes cynnes hæftnung gehealdan; Ymbe underntid þa ða se broðor wæs gewunod to mæssigenne. toburston ða bendas oftost; Se frysa ða. þa ða he hine gehæftan ne mihte. let hine faran on his truwan æfter ðam feo ðe he him fore gesealde. and he swa dyde; He ða com to his breðer. and his sið be endebyrdnysse sæde; Þa tocneowon hi þæt his bendas toburston on ðære tide þe se broðor mid estfullum mode for his sawle alysednysse þam ælmihtigum gode þa liflican lac geoffrode; Eac se halga papa Gregorius awrat on ðære bec dialegorum. hu micclum seo halige mæsse manegum fremode. Seo boc is on englisc awend. on ðære mæg gehwa be ðison genihtsumlice gehyran. se ðe hi oferrædan wile

