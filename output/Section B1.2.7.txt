eadmodnysse ðone ælmihtigan. þæt we moton geseon his heofenlican eastertide. æfter þam gemænelicum æriste. on ðam we him singað ecelice alleluian. buton geswince. amen: : ÆCHom II, 6 Cited by page and line no. following ed. DOMINICA. IN SEXAGESIMA. Cum turba plurima conueniret ad Iesum. Et reliqua On sumere tide ða ða micel menigu samod com to ðam hælende. and fram gehwilcum burgum to him genealæhton. þa sæde he him þis bigspel; Sum sædere ferde to sawenne his sæd. and hit gelamp ða ða he seow þæt sum dæl þæs sædes befeoll on ðam wege. and hit wearð fortreden. and fugelas hit æton; Oðer dæl ðæs sædes befeoll ofer stænigum lande. and hit mid ðam upspringe forbarn. for ðan ðe hit næfde nænne wætan; Sum þæt sæd sprang betwux ðornum. and ða ðornas samod weoxon. and þæt sæd forsmorodon; Sum dæl eac þæs sædes befeoll on goddre eorðan and forgeaf upastigendne wæstm. sum be ðrittigfealdon. sum be sixtigfealdon. sum be hundfealdon; Þas word drihten clypigende cwæð. Se ðe hæbbe earan to gehyrenne. gehyre ðas word; Þa befrinon his leorningcnihtas. hwæt ðis bigspel mænde; Þam he sylf sæde; Eow is forgifen þæt ge cunnon ða gerynu godes rices. soðlice þam ðe wiðutan sind. bið on bigspellum gesæd. þæt hi onlocigende hit ne geseon. and gehyrende hit ne understandon; Þis bigspel is ðus. þæt sæd is godes word; Se dæl ðe uppon ðam wege feoll. sind þa menn ðe godes lare gehyrað. þonne cymð se deofol and ætbrett þæt word of heora heortan. þæt hi gelyfende ne beoð gehealdene; Soðlice þæt sæd ðe bufon ðan stænigum lande befeoll. sind ða ðe mid blisse godes word underfoð. ac hi nabbað nænne wyrtruman for ðan ðe hi gelyfað sume hwile. and þonne seo costnung cymð þonne gewitað hi fram gode; Þæt sæd þe sprang betwux ðam ðornum. þæt sind ða ðe gehyrað godes word. ac hi sind gebysgode mid heora welum. and mid heora lifes lustum forsmorode. and ne berað nænne wæstm; Þæt ðe upon godum lande befeoll. þæt sind ða ðe godes word on godre heortan healdað. and bringað wæstm on geðylde. sume ðrittigfealdne. sume sixtigfealdne. sume hundfealdne; Gregorius se trahtnere cwæð. þæt for ði wolde drihten getrahtnian þurh hine sylfne þæt bigspel ðe he sæde. þæt we cuðon secan oðra ðinga getacnunge on ðam ðe he nolde þurh hine sylfne geswutelian. and þæt ge beon gewisse ðonne ure tyddernys his worda getacnunga eow geopenað; Hwa wolde me æfre gelyfan gif ic wolde gereccan. þæt ðornas getacnodon welan. ðonne ðornas priciað. and ða welan gelustfulliað; Ac swa ðeah hi sind untwylice ðornas. ðonne hi ða sawla toterað mid pricungum mislicra geðohta. and bið ðonne hi ða sawla to synne geteoð. swilce hi mid onbeslagenre wunde hi geblodigian; Rihtlice se oðer gospellere matheus het hi lease welan. for ðan ðe hi ne magon lange mid us wunian; Lease welan hi sind. for ðan ðe hi ne adræfað ure saule hafenleaste; Ac se welega nat þæt he is wædla. for ðan ðe he næfð rihtwisnysse speda. and þæs heofenlican wisdomes goldhordas. þe sind soðe welan. and heora lufigendne. gemaciað weligne ecelice; Gif ge wilniað þæt ge rice beon. lufiað þa soðan welan þæt sind halige mægnu; Gif ge geðincðe soðes wurðmyntes secað. efstað þonne to ðam heofenlican rice. on ðam ge beoð engla geferan on wulderfullum wurðscipe endeleaslice; Mine gebroðru us gedafenað þæt we mid arfæstum geleafan underfon drihtnes trahtnunge. and ða ðing þe he læfde us to trahtnigenne. we sceolon mid scortre race ða befon; Drihten sylf geopenað us þæt þæt sæd is godes word. and þæt mislice land getacnað mislice heortan þæra heorcnigendra manna; Þone sædere he belæfde us to secenne. Ac we ne magon nænne sædere godes lare rihtlicor undergytan. ðonne hine sylfne godes sunu. se ðe ferde to sawenne his sæd. ða ða he of his fæder bosme forðstæppende becom to þisum middanearde. to ði þæt he gewitnesse soðfæstnysse cydde. and mid his halgan lare middaneardlic gedwyld adwæscte; Þæt sæd þe feoll be ðam wege mid twyfealdre dare losode. ða ða wegferende hit fortrædon. and fugelas tobæron; Se weg is seo fortredene heorte fram yflum geðohtum. þe ne genihtsumað to underfonne godes word. ne nænne wæstm to spryttanne. and for ði swa hwæt swa ðæs godan sædes on swylcum wege befylð. bið mid yfelum geðohtum oftreden. and ðurh deoflum gelæht; Deoflu sind fugelas gecigede. for ðan ðe hi fleoð geond þas lyft ungesewenlice. swa swa fugelas. doð gesewenlice; Matheus awrat þus be ðisum sæde. ælc ðæra ðe gehyrð þæt heofenlice word. and he hit ne understent. ðonne cymð se yfela and gelæhð hit; Mid þam is geswutelod þæt ða sind wið þone weig gesawene. ðe godes word gehyrað. and hit nellað mid geleafan ne mid nanum andgite onfon. þonne ætbret se fleogenda sceocca ðærrihte þæt halige sæd of swilcera gedwolena heortan; Þæt sæd þe bufon ðam stanigum lande feol sprytte hwæthwega. ac ða ða seo hæte com. ða forscranc hit. for ðan ðe hit næfde nænne wætan; Swa doð sume menn þonne hi gehyrað godes word. þonne beoð hi onbryrde to sumum fyrste. and þonne seo hæte cymð þæt is seo costnung. and earfoðnyss. þonne abreoðað hi for ðan þe se wæta ne gefæstnode heora wyrtruman; Hwæt is seo stænige eorðe buton heardheortnyss. hwæt is se wæta buton lufu and anrædnys; Hæbbe se mann heardheortnysse. and ungewyldelic mod. and næbbe ða soðan lufe and anrædnysse. þonne forsearað swiðe hraðe þæt halige sæd on his heortan; Hwene ær we spræcon be ðam sæde. þe betwux þam ðornum sprang. and mid heora wæstme forðrysmod wearð; Drihten sylf trahtnode be ðisum. þæt ða sind þe godes word gehyrað. ac hi sind gebysgode mid heora welum. and mid heora lifes lustum forsmorode. and ne berað nænne wæstm; Woruldcara and welan. and flæsclice lustas forsmoriað ðæs modes ðrotan. and ne geðafiað godne willan infaran to his heortan. swilce hi ðone liflican blæd forðræstne acwellon; Twa wiðerræde ðing geþeodde drihten on ðisum cwyde. þæt sind ymhidignyssa. and lustas; Ymhidignyssa ofðriccað þæt mod. and unlustas tolysað; Þwyrlice ðing. ðe heora hlafordas doð geswencte fram carum. and slipere þurh unstæððignysse; Witodlice on oðrum timan hi geswencað heora hlaford þurh ymhidignysse heordrædene. and on oðrum timan þurh oferflowednysse to unlustum gehnexiað. for ðan ðe ðam luste and geswencednysse naht eaðe on anum timan ne gewyrð; Se dæl þæs sædes ðe on godre eorðan befeol. þæt sind ða ðe godes word on godre heortan healdað. and bringað wæstm on geðylde; Soðlice geðyld is micel mægen on haligre drohtnunge. swa swa drihten cwæð to his leorningcnihtum. on eowrum geðylde ge habbað eowere sawla; Seo gode eorðe agifð hire wæstmas þurh geðyld. ðonne seo estfulle heorte þe godes word underfehð ne bið tobryt for nanum ungelimpum ne eft on nanum gesundfulnyssum ne bið bepæht. ac bið gebyld on gode betwux ungelimpum. and eadmod betwux gesundfulnyssum; Se oðer godspellere awrat þæt sum dæl þæs sædes þe on ðan godan lande asprang. ageaf ðritigfealdne wæstm. sum sixtigfealdne. sum hundfealdne; Agustinus magnus sic docet; Geleaffulle læwede menn þe on rihtum sinscipe lybbað agifað þritigfealdne wæstm. godra weorca. gif hi heora æwe æfter boclicum gesetnyssum healdað. þæt is þæt hi for bearnes gestreone on alyfedum timan hæmed began. and bearneacnigende wif. and monaðseoc forbugan. and ðonne heo leng tyman ne mæg. geswican hi hæmedes; Sind swa ðeah miccle ma ðæra þe be heora agenum lustum lybban willað. þonne ðæra þe ðysre deopnysse cepan; Þis is læwedra manna regol æfter boclicere gesetnysse. Se ðe þis tobrece. bete swa him his scrift tæce; Ða ðe clænlice on wydewan hade for godes lufon þurhwuniað. hi agyfað sixtigfealdne wæstm; Hit is swiðe ungedafenlic and scandlic. þæt forwerode menn and untymende gifta wilnian. ðonne gifta ne sind gesette for nanum ðinge. buton for bearnteame; Þa ðe on clænum mægðhade ðurhwuniað for gefean ðæs ecan lifes. hi bringað forð hundfealdne wæstm; Þes stæpe belimpð swiðost to godes ðeowum. and ðinenum. þa ðe fram cildhade clænlice on godes ðeowdome singallice drohtniað; Ælcum menn gedafenað clænnyss. and swiðost gehadodum godes ðeowum; Þæt is þæs læwedan mannes clænnys. þæt he his æwe healde. and alyfedlice for folces eacan bearn gestreone; Þæt is ðæs gehadodan mannes clænnyss þæra ðe gode þeniað. þæt hi eallunge fram flæsclicum lustum hi forhabbon. and him gedafenað þæt hi gode gestrynon ða cild þe ða læwedan menn to ðyssere worulde gestryndon; Gemænes hades preostum is alyfed æfter ðæs halgan Gregorius tæcinge. þæt hi syferlice sinscipes brucon; Witodlice ðam oðrum þe æt godes weofode þeniað þæt is mæssepreostum. and diaconum. is eallunge forboden ælc hæmed; Þreo hund biscopa. and eahtatyne gesetton ðone canon. þæt nan mæssepreost oððe diacon on his wununge wifhades mann næbbe. buton hit sy his moder. oððe sweoster. oððe faðu. oððe modrie; And gif he dearnunga oððe eawunge wifes bruce. þæt he his hades ðolige; Ne heora nan gerefscire oððe mangunge ne drife. for ðan ðe hi sind gecorene of woruldmannum to godes teolungum. þæt hi ðurh hyra lare. and cristendome þæt læwede folc gode gestrynan; We sceolon eallum godes folce samod þa boclican lare secgan. þæt ðam godum þe hit gehealdan willað ne sy oftogen seo gastlice deopnyss. and þa ðwyran beon geðreade. þæt hi æt suman sæle to godes rihte gebugan; Se apostol Petrus hæfde wif and cild. and eac sume ða oðre apostolas ær hi to cristes lareowdome gecyrdon. ac hi geswicon flæsclicera lusta and dæda. siððan he hi to ðam apostolican hade geceas. swa swa petrus to drihtne gecwæð; Efne we forleton ealle ðing. and ðe folgiað; Hwæt wille we furðor ymbe ðis smeagan. buton þæt se hæfð þa mede ðe hi geearnað. se ðe tobrecð þa canonican gesetnysse him is bot alyfed. and geswicenys. se ðe on forgægednysse þurhwunað. he gemet swiðe stiðne dom. on ðam toweardan life; Gregorius rehte sume bysne be ðam worde ðe drihten cwæð. þæt seo gode eorðe hire wæstmas forðbrincð on geðylde; He cwæð þæt he cuðe sumne man on romebyrig. his nama wæs Seruulus. ðearfa on æhtum. and welig on geearnungum; Se læg bedryda fram cildhade. oð his geendunge; He læg singallice and næfre sittan ne mihte. ne hine on oðre sidan bewendan. ne his handa to his muðe geræcan; Him ðenode his moder and broðer. and swa hwæt swa him godes frynd on ælmessan forgeafon. þæt he dælde forð oðrum ðearfum; Ne cuðe he boclice stafas. ac begeat him halige bec. and gelaðode him to gelærede menn. and him olæhte þæt hi ðæra boca andgit singallice him trahtnodon; And he swa becom to ðæra boca andgite. þeah ðe he sylf nænne stæf ne cuðe; He symle on his legere gode ðancode. and dæges and nihtes mid lofsangum hine wurðode; Þa ða se tima becom þæt his miccle geðyld wurde gewuldrod fram gode ða awende seo sarnyss ealra his lima to ðære heortan; Efne ða ða he ongeat þæt se deað him genealæhte. þa bæd he ða ælðeodigan weras ðe on cuman hiwe him mid wunodon. þæt hi astodon and on his forðsiðe heora sealmas sungon; Hwæt ða færlice ða ða he sylf mid þam ælðeodigum preostum sang. ða clypode he mid micclum ogan. and heora sang gestilde. and cwæð. Suwiað. Hwæt la. ne gehyre ge hu myrige lofsangas swegað on heofonum? Efne ða mid þam þe he hlyste ðæs heofonlican sanges. ða gewat his sawul of ðam geswenctan lichaman. to ecere reste; Þa wearð þæt hus afylled mid wunderlicum bræðe. swa þæt ealle ða licmenn wurdon afyllede mid ðam wynsumum stence. and se bræð on heora nosðyrlum ne ateorode. oð þæt se halga lichama bebyriged wæs; Swa ageaf þes goda mann his wæstm gode þurh geðyld. for ðan þe he forbær godes swingele swiðe emlice. and siððan to edleanes æcre becom; Mine gebroðra understandað be ðisum. hwilce beladunge hæbbe we æt godes dome. gif we asleaciað fram godum weorcum. we ðe habbað ure hæle and æhta. nu þes lama wædla buton handcræfte godes beboda gefylde? Ic bidde eow gebroðra. tihtað eower mod to gecnyrdnysse godra weorca. þæt ge mid geðylde godne wæstm to godes handa gebringon. þæt ge mid him and his halgum þæt ece lif habban moton. on ealra worulda woruld

