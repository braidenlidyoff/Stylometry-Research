452: Amen. : Miscellaneous Prose : ÆIntSig Cited by section and line no. following ed. Interrogatio Sigeuulfi Presbiteri. Sum geþungen lareow wæs on Engla lande Albinus gehaten, & hæfde mycele geþingða. Se lærde manega þæs engliscan mennisces on boclicum cræfte, swa swa he wel cuþe, & ferde syððan ofer sæ to þam snoteran cyninge Carolus gehaten, se hæfde mycelne cræft for Gode & for worulde, & he wislice leofode. To þam com Albinus se æþela lareow, & on his anwealde ælþeodig wunode on Sancte Martines mynstre, & þær manega gelærde mid þam heofonlicon wisdome þe him se Hæland forgeaf. Þa on sumne timan Sigewulf mæssepreost hine befran gelome feorran mid gewritum be gehwylcum cnottum þe he sylf ne cuþe on þære halgan bec þe is gehaten Genesis. Þa cwæð Albinus him to andsware, þæt he wolde his axunga ealle gegaderian, & him andsware sendan mid heora swutelungean. And Sigewulf hine befran æt fruman þisum wordum. Hu is to understandenne þæt se ælmihtiga God geswac his weorca on þam seofoþan dæge, þaþa he gesceop ealle þing, & Crist cwæð on his godspelle, Min Fæder wyrc oð ðis, & ic wyrce. Albinus him andwyrde, God geswac þa þære niwan gesceapennysse, ac he geedniwað þa ylcan gecynd ælce dæge, & his weorce gewissað oð ðisse weorulde geendunge. Hu fela gesceadwise gesceafta gesceop God? Twa, Englas & menn. Hwi wæs þæra engla synn forsuwod on þære bec Genesis, & þæs mannes wæs gesæd? For þan þe God gemynte þæt he wolde þæs mannes synne gehælon, na þæs deofles. Hwi wæs þæs heah engles synn unmiltsigendlic & þæs mannes miltsigendlic? Forþon þe se heaengel þe nu is heatol deofol himsylf his synne afunde, & se man wæs beswicen. And eac swa myclum swa þæs engles gecynd mare wæs on wuldre, swa hit wæs mare on forwyrde. And swa micclum swa þæs mannes gecynd unmihtigre wæs, swa hit wæs leohtre to miltsunge. Hwi wæs se man betæht to his agenum cyre? To þan þæt he wære himsylfum ealdor swa to life, swa to deaðe. Forþon gif he wære neadunga Gode geunderþeod, þonne næfde he nan wuldor for godum weorcum, ne nan wite for yfelum, ac wære þonne swilce an nyten. Hwi wæs Adame an treow forboden þaþa he wæs ealles oðres hlaford? To þan þæt he hine ne onhofe on swa micclan hlafordscipe, ac wære on gehealtsumnysse þæs bebodes his Scippende underþeod, & þus þæt wiste þæt he him hyran sceolde. Hwi wæs se man on þone sixtan dæg gesceapen æfter þam oþrum gesceaftum þonne se man is betera þonne þa ungesceadwisan nytena? Forþe se Scyppend gesceop ærest þone middaneard swylce he þam men hus getimbrode, & hine syððan into þam gelædde, swa swa þæs huses hlaford. Hwig awyrigde se Scyppend þa eorþan on Adames gylte & na þæt wæter? Forþon þe se mann æt of þære eorðan wæstme ongean Godes bebod na of þan wætere, & forþam þe God gemynte þæt he wolde þurh þæt wæter þa synne adilegian þe se man þurhteah þurh þære eorðan wæstm. Hwi wolde ure Scyppend þæs mannes synne þurh hinesylfne gehælan & na þurh sumne engel? Forþon þe sumes engles geearnung ne genihtsumade to alysednysse ealles mancynnes. Ne eac se deofol on swa mycelne gylt ne befeolle þurh anes engles cwale; on swa mycelne swa he befeoll, on Cristes cwale. Hwi is se deofol swa onweard þam men? For þære hatunge þe he hæfð to his Scyppende & for þam andan þe he hæfð to þam men, & orwennesse his agenre hæle. Hwi nolde God settan æ æt fruman swa he syððan dyde þurh Moysen? Forþon þe lange æt fruman wæs gehealden seo gecyndelice æ swa þæt nan oðrum ne derode. Eft þa þa þeos æ becom to gymeleaste, þa sette God æ þurh Moysen to ege & to steore & to geleafan on God. Hwi beseah God ta Abeles lacum & hi underfeng, & nolde beseon to Kaines lacum? Forþan þe Abel geoffrode þa selestan lac Gode, & Cain þa waccran. Hwi namode Crist on his godspelle Abel rihtwisne toforan oðrum? Forþan þe Abel hæfde þreo healice mihta. An is þæt he wæs Godes sacerd þa þa he him gecweme lac offrode, oþer þæt he on clænum magðhade his life geendode, þridde þæt he wæs gemartyrad unscyldig for his godnysse. & on þam þrim þingum he getacnode Crist se þe is soð sacerd, & on clænum mægðhade leofode, & for manncynne wæs gemartyrod. Hwi is Enoh swa lange cucu gehealden? To þon þæt wære geswutelad þæt ealle men mihton æfre butan deaþe lybban gyf nan man ne syngade. Hwi sceal se ylca Enoh oððe Elias gyt sweltan? Þæt hi gelæstan þa menniscan gecynde, þone deað þe Adam mid his ofergægednysse geearnode swa swa ealle men doð, & swa swa Crist sylf nolde þone deað forbugan. On hu manegum wisum is Godes weorc? On feower wisum: ærest on Godes wordes gefudunge on þam ecan geþeahte; Eft on þam ungehiwodum antimbre þe he þa gesceafta of gesceop, swa swa hit awriten is QUI UIUIT IN ETERNUM CREAUIT OMNIA SIMUL, Se þe leofað on ecnysse gesceop ealle ðing togædere. Þæt ðridde wæs þaþa God todælde mislice gesceafta on þære syx daga gesceapennysse; þæt feorþe is þæt God gescipð symle edniwan of þam ærran, þæt hi ne ateorian. Hwylce gesceafta wæran of nahte gesceapene? Heofon & eorþe, englas & leoht, lyft & wæter, & þæs mannes sawl. On hu fela gesceaftum stent þes middaneard? On feowrum: on fyre & on lyfte; on wætere & on eorþan. Hwæt is heora ælces gecynd? Ðæs fyres gecynd is hat & drie; þære lyfte gecynd is wearm & wæt ; þæs wæteres gecynd is ceald & wæt; þære eorþan gecynd is ceald & drige. Hwylces gecyndes is seo heofon ? Fyres gecyndes & sinewealt & symle turniende seo tunglene heofon. Gif heo turniende is humeta ne fealð heo? Weoruldlice uðwitan sædan þæt heo feolle for hire swiftnysse gif þa seofon dweligendan steorran hyre ryne ne wiðhæfton. Ic wene þæt þu nyte hwæt þis gemæne, buton we of oðrum bocum þis openlicor secgon. Ic secge nu þæt ic hwilon ær forsuwade forþam ungewunan woroldlices gesceades. Witodlice seo tunglene heofon tyrnð æfre onbutan þas eorþan easten westwerd, & hire winnað ongean þa seofon dweligendan tunglan. Hi synd dweliende oððe woriende gecwedene na for gedwylde ac forþan þe heora ælc gæð on his agenum ryne, hwilon ufor, hwilon nyþor, & ne synd na fæste on þære rodorlican heofonan swa swa oðre tunglan. Ðone ufemyston heton þa hæþenan Saturnus, se gefylð his ryne on þrittig geara fyrste. Þone oðerne þe beneoþan Saturnum gæð, hi heton Iouis, & se gefylð his ryne binnan twelf gearum. Þone þriddan þe benoþan Iouem gæð hi heton Mars, & se gefylð his ryne binnan twam gearum. Se feorða is seo sunne. Seo gefylð hire ryne on twelf monþum, þæt is on þrim hund dagum & fif & sixtigum & syx tidum. Se fifta is gehaten Uenus, se is æfensteorra. Se gefylð his ryne on þrim hund dagum & eahta & sixtigum dagum. Se syxta is gehaten mercurrus, micel & beorht. Se gefylð his ryne on þrim hund dagum & nigon & twentigum dagum. Se seofoþa is se mona ealra tungla nyðemest & forþi hæfð læstne embegang. And forþi he gefylð his ryne on seofon & twentigum dagum & on eahta tidum. Ðas seofon tunglan gað æfre easwerd ongean þa heofonan, ac seo heofon is strengra & abret hi ealle underbæc westward mid hire ryne, & is foði mannum geþuht swylce seo sunne & þa foresædan tunglan gangon westweard. Soð þæt is westwerd hi gað unþances, ac hi gað swa þeah ealle be heora mihte æfre eastwerd. Micel sweg gæð of heora swiftum ryne & of þam scinendan rodore, þeah þe we for þam mycclan fyrlene hit gefredan ne magon. We foð nu on þa axunge þar we hi ær forlæton. Hu is to understandenne on anginne gesceop God heofonan & eorðan? Þæt angin is Crist, Godes sunu, swa swa he sylf cwæð on his godspelle to þam Iudeiscum þa þa hi axodon hwæt he wære. He cwæð, Ic eom anginn þe to eow sprece. Þurh þæt anginn, þæt is þurh þone sunu gesceop se fæder ærest þæt antimber of nahte, of þam þe he syððan heofonan & eorþan geworhte. Hu is to understandenne þæt se Godes gast wæs geferod ofer wæterum? Ne ferde Godes gast woriende ofer þam wæterum ac þurh his mihte & wissungenne to gescyppenne, & to geliffæstenne þæt ungehiwode antimber. Hwi gesceop God leoht on þone forman dæg? Hit gedafenade rihtlice Godes weorcum þæt se ælmihtiga, se þe is ece leoht ærest þæt hwilwendlice leoht geworhte, þæt þa oþre gesceafta þe he syððan gesceop mihton beon þurh þæt leoht gesewene. God sylf is soð leoht, ac þæt gesceapene leoht geswutelade his weorc. Hwi is gecweden on þæs mannes gesceapennysse, Uton wyrcan mannan. & be þam oðrum gesceaftum is awriten þæt God gecwæð & hi wurdon þurh his hæse gesceapene? Witodlice forþan þe þæs mannes wurðscipe & æþelborennyss is toforan þam oðrum gesceaftum, & forþi wolde God mid geþeahte & þurh his agene handa hine gescyppan. Hwi is gecweden þæt God cwæde, Uton wyrcan mannan to ure anlicnesse? Forþi is gecweden Uton wyrcan þæt wære geswutelad þære halgan þrynnesse weorc on annysse. Seo halige þrynnes is undergiten on þam worde Uton wyrcan. & seo soðe annys is understanden on þam worde, to ure alicnysse? On þam is se mann his Scyppendes anlicnyss. On þam inran men, þæt is on þære sawle. Seo hæfð on hire þreo þing on annysse æfre wyrcende, þæt is gemynd & andgit & willa. Hwi is gecweden ægþer geanlicnyss ge gelicnyss? Seo anlicnyss is ta understandenne on þære ecnysse, & seo gelicnyss on hire þeawum, þæt is on þrim þingum þe we ær namodan. Hwi ne cwæð þæt halige gewrit be þam men þa þa he gesceapen wæs synderlice þæt god wære, swa swa hit cwæð mænigfealdlice be þam oðrum gesceaftum þæt God gesawe þæt hi gode wæron? Syððan se man gesceapen wæs, segð þæt halige gewrit, þæt God gesawe ealle þa þing þe he geworhte, & hi wæron swiþe gode. Swilce hi wæron ær þam ænlipige Gode & wæron syððan for þam menn, ealle swiðe gode, forþon þe hi ealle to þæs mannes wlite gesceape synd. Se man soðlice is to wuldre & herunge his Scyppendes geworht. Hwi wæs þæt treow þe Adam on agylte gehaten lignum scientiae boni et mali, þæt is on englisc treow ingehydes yfeles & godes? Næs þæt treow on his gecynde gesceadwis, ne hit næfde ingehyd godes oððe yfeles, ac þæt se man mihte on þam treowe þe him forboden wæs to cnawan hu mycel god is on gehyrsumnysse. Hwæt is getacnod on þam worde þe God cwæð to Adame ær þam þe he agylte, þu scealt deaðe sweltan gif þu of þam treowe geetst? Se twyfealda deað wæs mid þam getacnad, þære sawle & þæs lichoman. Þære sawle deað is þonne hi God forlæt for sumere synne & heo seoððan sceandlic wunað. Ðæs lichoman deað is þonne seo sawul him of gewit, & þysne twyfealdan deað towearp Crist mid his anfealdan deaðe, se þe wæs soðlice dead on lichoman & næfre on þære sawle, forþon þe he næfre ne syngode. Hwi wolde God þæt se man Adam eallum nytenum naman gesceope? Þæt se man þurh þæt undergeate hu mycele betera he wæs þurh his gesceadwisnyssa þonne ða nytenu, & þæt he þæs þe swiþor his Scyppend lufode, þe hine swylcne geworhte. Hwi segð þæt halige gewrit þæt Adam ne gemette nænne him gelicne ær þam þe Eua wæs gesceapen? Forþon þe nan nyten næfde nan gescead ne sawle butan he ana. Hwi wolde God gescyppan Euan of Adames sidan þa þa he slep, & na of eorþan swa swa He hine gesceop? For þære getacnunge þæt Crist sylf wæs mid deaðe geswefod on þære rode & wæs on þære sidan gewundod. Of þære arn wæter & blod to alysenne his gelaðunge, seo is gecweden Cristes bryd & clæne mæden. Hwæþer seo næddre þurh hyre agen andgit to Euan spræce? Nis hit na geleaflic þæt se wyrm þurh his agen andgit Euan bepæhte, ac se deofol spræc ðurh þa næddran swa swa he deð þurh wodne man. & heo ne undergeat þe ma þe se woda deð. Hwi geþafode God þæt se man afandod wære þa þa he wiste þæt se man abugan wolde? Forþan þe se man nære herigendlic gif he forþi ne syngode þe he ne mihte, ac he wære herigendlic gif he ne syngode þa þa he mihte. Git dæghwamlice drecð deofol mancyn mid mislicum costnungum, þæt þa beon hergendlice & halige þe him wiðstandeð, & þa beon genyðerode þe nellað him wiðstandan. Hwi wolde se æþela Scyppend æfre þone mannan to his agenum cyre lætan? Forþon þe se Scyppend nolde þæt se man þeow wære, se þe to his anlicnysse gesceapen wæs, ac wære þurh godne willan hergenlic, oððe of yfelum willan nyðergendlic. Hwi axode God Adam æfter his gylte hwar he wære, swilce he nyste? Þæt he dyde for þreaunge, na swylce he nyste, & þæt Adam understode hwar he þa wæs & hwanon he afeolle. Humeta wende Adam þæt he mihte hine behydan fram Godes gesihðe? Seo stuntnyss him gelamp of his synne wite þæt he wolde hine bedyglian þam þe nan þing nis digle. Hwi ne axode God þa næddran hwi heo þa men forlærde swa swa he dyde Euan hwi heo Adame þone æppel sealde? Forþon þe seo næddre be agenum willan þæt ne dyde, ac se deofol þurh hi. & forþi cwæð God hire to, þu bist awyrged, & þu scealt gan on þinum breoste, & þu ytst þa eorðan eallum dagum þines lifes. Se deofol þe spræc þurh þa næddran wæs on þære næddran awyrged, he gæð on his breoste, þæt is, þæt he færð on modignysse & mid þære men beswicð, & he ytt þa eorþan, forþon þe þa belimpað to þam deofle þa þe ða eorðlican grædignysse & gæslan ungefohlice fremmað. God cwæð to Euan þæt heo sceolde þære næddran heafod to brytan, & seo næddre wolde syrwan ongean hyre ho. Hwæt is þære næddran heofod & hwæt þæs wifes ho? Þære næddran heafod getacnað þæs deofles tihtinge þa we sceolon mid eallre geornfullnysse sona tobrytan, for þa gif heo þæt heafod innan þam men bestincð, þonne slingð heo mid ealle inn. Swa þeah ne bescyt se deofol næfre swa yfel geþoht into þam men þæt hit him to forwyrde becume, gif hit him ne licað & gif he winð mid gebedum ongean. He sæwð foroft manfullice geþohtas into þæs mannes heortan þæt he hine orwennysse gebringe, ac hit ne bið þam men derigendlic gif he to his Drihtne cleopað. Swa se man swiðor bið afandod, swa he selra bið. Þæs wifes ho getacnode þæt se deofol wile on fyrste gif he æt fruman ne mæg þone man beswican, & swa near his lifes geendunge, swa bið þam deofle leofre þæt he þone man forpære. Ac us is to hopigenne on þæs Hælendes gescyldnesse se ðe us tihte þus: Confidite ego uici mundum: Truwiað & beoð gebylde, ic oferswiþe þisne middaneard. Eft he cwæð, þises middaneardes ealdor com to me & he on me naht his ne afunde. Se deofol is þara manna ealdor þe þisne middaneard ungemetlice lufiað, & he com to Criste, cunnode hwæðer he ænig þing his on him gecneowe. Þa ne funde he on him nane synne, ac unscæððignysse. Þæt þæt we ne magon þurh us þæt we magon þurh Crist, se þe cwæð: Omnia possibilia credenti: Ealle þing synd þam geleaffullan acumendlice. We sculon winnon wið þone deofol mid fæstum geleafan gif we wyllað beon gehealdene, & se þe him onbyhð bið soðlice beswicen. Hwi worhte God pylcan Adame & Euan æfter þam gylte? Þæt he geswutolade mid þam deadum fellum þæt hi wæron þa deadlice for þære forgægednysse. Hwæt is þæt God gelogode cherubim & fyren swurd & awendedlic to gehealdenne þone weg þe lið to lifes treowe? Þæt is þæt neorxnawanges get is gehealden þurh engla þenunge & fyrene hyrdrædene & þæt is anwendendlice forþan þe hit bið aweg gedon, & se weg bið us gerymed. Cherubin is gereht gefyllednys ingehydes , þæt is seo soðe lufu, & þæt fyrene swurd getacnade þa hwilwendlican earfoðnyssa þe we her on life forberað. & we sculon þurh þa soþan lufe godes & manna & þurh earfoðnysse to þæs lifes treowe eft becuman. Þæt lifes treow is se leofa Hælend Crist, se þe is soð lif on hine gelyfendum. Hu cleopode seo stemn Abeles blodes to Gode? Heo clypode swa þæt Caines gylt wearð æteowed on Godes gesyhðe, & gehwylces mannes dæda clypiað to Gode & hine gewregað oððe geþingiað þonne God hi gesihð swa gode swa yfele. Hwi wæs Cain awyrged on his synne & se eorðe wæs awyrged on Adames synne? Cain wiste his fæder forgægednysse & næs þurh þæt gewærlæht, ac þar toeacan his agenne broþor rihtwisne & unscæððigne acwealde, & forþi wæs wyrþe maran wyrigunge. Hwylc tacn sette God on Caine þæt man hine ofslean ne sceolde? Þæt tacn gewistlice þæt he cwaciende & geomerigende & woriende, & utlaga leofode symle ofer eorþan. Hwæt is yfel? Yfel nis nan þing þurh hitsylf, & nane wununge næfð butan on sumum gesceafte. Se deofol wæs ærest to godum engle gesceapen, ac he wearð yfel þurh modignysse. Nu nis yfel nan þing butan godnysse forgægednyss, swa swa þeostru ne synd nan þing buton leohtes forlætnyss. Humeta cwæð God ælmihtig þa þa he manna þwyrnysse geseah, þæt him of þuhte þæt he æfre men gesceope? Ne bið God næfre bepeht, ne him næfre ne ofþincð þæt þæt he ær to ræde geþohte. Ne he ne besargað swa hwæt swa he foresceawode swa swa men doð, ac þæt halig gewrit wyle to ure spræce geþwærlætan, & on ure wisan us to sprecð, swa þæt we þurh þa gewunelican spræce þa þing oncnawan þe us uncuðe wæron. Hu wæs Noes arc gesceapen? Se arc wæs fyðerscyte þreo hund fæðma lang neoðan, & fiftig fæðma wid, & þrittig fæðma heah & wæs fram nyðeweardan oð ufeweardan swa togædere gescoten, & swa genyrwerd þæt he wæs mid anre fæðme belocen ufewerd, swa swa he strengest beon mihte ongean þa stiðlican scuras. He wæs fif flere & hæfde þreo wununga. On þære nyðemestan fleringe wæs heora gangpyt & heora myxen, on þære oðre fleringe wæs heora nytena foda gelogod, on þære þriddan fleringe wæs seo forme wunung & þær wunedon þa wildeor & þa reðan wurmas. On þære feorþan fleringe wæs þara tamra nytena steal. On þære fiftan fleringe wæs þara manna wunung mid wyrðmynte gelogod, & hi þar on wunodon for nean twelf monað ær þan/ þe þæt flod mihte beon adruwod. Hwi wurdon adydde ma þæra eorðlicra nytena on þam flode þonne þara sælicra fixa? Forþon þe seo eorþe wæs awyrged on Adames gylte, þe ða nytenu on leofodon. Hwider arn þæt wæter on þam widgillan flode þa þa þæt flod wanigende wæs? Wen is þæt þæt wæter gewende to þære widgillan nywelnesse þurh þa æddran þisre eorþan. Be þan þe Salomon cwæð þæt ealle ean eft gewendað þanon þe hi ær coman þæt he eft flowan magon. Hwi wæs mancynne fleascmettes alyfed æfter þam flode & na ær? For þære eorþan unwæsmbærnysse & þæra manna tyddernysse. Wise lareowas sædan þæt seo eorþe wære miccle unwæstmbærre æfter þam flode þonne heo ær wære, þa þa mancyn be hire wæstmum leofode. Hwi wæs se renboga to wedde gesett mancynne? God gesette þonne renbogan to wedde & to orsorhnysse mancynne to þam behate þæt he næfre eft nolde ealne middaneard mid anum flode oferteon. Forþan þe he wiste gif he swa ne dyde þæt men woldan forhtigan þæt he mid flode eft fornumene wurdon þonne hy gesawon swiðlice renas. Hwi is þæt tacn on þære lyfteran heofonan gesewen? To þan þæt hit ealle men geseon magon & þæt we beon gemyngode þæt we ure mod on ælcere gedrefednysse to Gode awendon, se þe wunað on heofonum. Hwi is þæt tacn on mislices bleos? On þam tacne is wæteres hiw & fyres, & þæt tacn þæt is se renboga cymð of þam sunbeame & of wætum wolcne to þan þæt he sy middanearde to orsorhnysse mid þam wæterigan bleo þæt wæter us eft ealle ne adrence. & þæt he sy to ogan mid þæs fyres hiwe, þæt eall middaneard bið mid fyre forswæled on þam micclan dæge. Hu wæs þes middaneard todæled æfter þam flode? Se yldesta Noes sunu Sem gestrynde mid his sunum seofon & twentig suna & hi gebogodan þone east dæl middaneardes þe is gehate Asia. Se oðer Noes sunu Cham gestrynde mid his sunum þrittig suna, & hy gebogodan þone suðdæl þe is gehaten Affrica. Se þridda Noes sunu Iafeth gestrynde mid his sunum fiftyne suna & þa gebogodan norðdæl þe is gehaten Europa. Þas ealle togædere syndon twa & hund seofontig þeoda, & swa fela leorningcnihta sende Crist to bodigenne þone soðan geleafan geond ealne middaneard. Hwa wolde ærest beon cyning on mancynne? Nembroð se ent se þe fyrmest wæs æt þære getimbrunge þære mycclan byrig Babilonian on þære þe hi woldan þone stypel up to heofenum aræran on þære wurdon þa gereord on twa & hund seofantig todæled. On hwylcere mægðe þurhwunode þæt gereord þe Adam hæfde? On þære Ebreiscan mægðe þe Crist syððan on menniscnysse of acenneð wæs. Forðan þe hit gedafenode þæt mancynnes alysednys wurde ærest geboded þurh þæt gereord þe ærest of com on middanearde. Hwæt gemænað þa þreo utfæru þe God Abrahame bead þus cweþende, Far of þinum lande & of þinre mægðe & of þines fæderes huse & cum to þam lande þe ic þe gewissige, & ic þe þar mærne gedo & þe gebletsige? Þæt getacnað þæt ða gecorenan Godes þegnas sceolan forlætan þa flæslican lustas & ealle leahtras & þisne middaneard on mode forseon, & to þam ecan eðle æfre gewilnian. Hu fela behata behet God Abrahame? Twa; An wæs þæt he & his ofspring sceoldan agan þone eard Iudeisces landes; Oþer þæt he is þurh geleafan manegra þeoda fæder, & ealle þeoda syndon gebletsode on his ofspringe, þæt is on Criste. Ic axige hwæðer hit mihte gedafenian Abrahame þam halgan were þæt he cwæde to þam cyninge Pharao be his wife Sarran þæt heo his swustor wære, þe læs þe he for hire wlite wurde ofslagen. Abraham geswutelode mid þære dæde þæt man ne sceal fandian Godes, þa hwile þe he mæg mid ænigum gesceade himsylfum gebeorgan. Se fandað Godes, se þe his agen gescead forlæt þe him God forgeaf & swa butan gesceade secð Godes fultum. Hwæt wæs se Melchisedech se ðe wæs ægðer ge cyning ge Godes sacerd, & eac se apostol Paulus cwæð be him þæt he wære butan fæder & butan meder? Se Melchisedech wæs cyning & Godes sacerd swa þæt he offrode þam ælmihtigan Gode hlaf & win. Forþon þe he getacnade urne Hælend Crist, se þe is ealra cyninga cyning & ealra sacerda sacerd & he gehalgode husel of hlafe & of wine & hine sylfne for us geoffrod. Næs Melchisedech butan fæder & meder acenned, ac he leofode swa lange þæt man his cynn nyste. & forþi he getacnode Crist, se þe is acenned on heofonum butan meder & on eorðan butan fæder. Be þam is awriten, Tu es sacerdos in æternum saecundum ordinem Melchesedech, þæt is on englisc, þu eart sacerd on ecnysse æfter melchisedehes endebyrdnysse. Hwæt wæs se Damascus þe Abraham embe spræc to Gode & wende þæt he sceolde beon his yrfenuma? Se Damascus wæs Abrames gerefan sunu & he næs Abrahames yrfenuma, ac wæs his agen sunu Isaac þe syððan wæs geboren. Ac se Damascus getimbrode syððan ane burh & hire naman gesceop be himsylfum, Damascum, & he on þære byrig rixade. Hwi is awriten on þære bec Genesis þæt Abrahames cyn sceolde gecyrran ongean fram Egipta lande on þære feorþan mægðe & seo oþer boc Exodus segð þæt hi ferdon of Egyptalanda on þære fiftan mægðe? Iacob Abrahames suna sunu hæfde twelf suna. Þonne gif þu telst þa mægrace fram Iudan, þonne findst þu þar fif mægða, & gif þu telst fram Leui þam gingran breþer, þonne finst þu þar feower mægða. Is nu forþi ægðer soð. Hu mihte Abraham beon clæne þæt he nære forligr geteald þa þa he hæfde cyfese under his riht wife? Abrahames wif wæs untymende oð hire ylde & þa bæd heo hire were þæt he wið hire wylne tyman sceolde, & he swa dyde, swiðor for bearn teame þonne for galnysse. & eac seo ealde æ þe þa stod næs swa stið on þam þingum swa swa Cristes godspel is þe nu stent & tæcð to anum wife. Hwæt gemænð þæt word þe God cwæð to Abrahame þe þam synfullum leodscipum þus, þæra Sodomitiscra hream astah up to heofenum? Seo syn bið mid stemne þonne se gylt bið on dæde. And seo syn bið mid hreame þonne se man syngað freolice butan ælcere sceame. Swilce he his yfel oþrum mannum bodige. Hwi wolde God þa ylcan Sodomitiscan mid byrnendum swæfle adydan & on Noes flode wurdon þa synfullan mid wætere gewitnode? On Noes dagum gewitnode God manna galnysse mid wætere, mid liðran gesceafte, for þan þe hi syngodan mid wifum, & þa Sodomitiscan syngodon bysmorlice ongean gecynd & wurdon forþi mid swæflenum fyre forswælede þæt heora fule galnys wurde mid þam fulan swæfle gewitnod. On Noes flode wæs seo eorðe afeormad & eft geedcucod, & on þæra Sodomitiscra gewitnunge forbarn seo eorþe & bið æfre unwæstmbære & mid fulum wætere ofergan. On Noes dagum cwæð God be þam synfullum, ne þurhwunað min gast on þisrum mannum on ecnysse, forþon þe hi synd flæsc. Se gast getacnað her Godes yrre. Swylce God cwæde, Nelle ic þis mennisc gehealdan to þam ecum witum, forþam þe hi synd tyddre. Ac ic wylle her on worulde him don edlean heora gedwyldes. Nis na þus awriten be þam Sodomitiscan þe ongean gecynd sceamlice syngodon; forþan þe hi synd ecelice fordemede. Hwi wearð Lothes wif awend to sealtstane þa þa God sende his twegen englas to ahreddene Loth & his wif & his twa dohtra of þam fyre þe þa fif burga forbærnde? Ða Godes englas þe hi of þære byrig gelæddon warnedon hi & þus cwædon,Ne behealde ge underbæc ac efstað aweg. Þa no þe læs beseah Lothes wif underbæc, & wearð sona awend to anum sealt stane for þære getacnunge þæt nan man ne sceal se ðe wile synnum ætberstan & to Godes þeowdome gebugan beseon underbæc. Þæt is þæt he ne sceal gewilnian þa woruldlican þing þe he ær forlet swa swa Crist cwæð to his discipulum: Memores estote uxoris Loth: þæt is, beoð gemyndige Lothes wifes, þæt ge ne bugon eft to weoroldþingum swa swa þæt wif wende underbæc. Hit is awriten on Genesis þæt God afandode Abrahames, & se apostol Iacob awrat on his pistole þæt God ne costnað nænne man

