: ÆCHom II, 12.2 Cited by page and line no. following ed. SECUNDA SENTENTIA DE HOC IPSO; MOYSES. and Aaron. and ða yldestan ealdras israhela ðeode geendodon heora lif on ðære langsuman fare swa ðeah buton legere. and God gesette Iosue ðam folce to heretogan. þæt he hi to ðam behatenan eðele lædan sceolde. and he him behet þæt he wolde on eallum ðingum his gefylsta beon. swa swa he wæs moyses. and he gesette aarones sunu Eleazar to sacerde ðam folce; Þæt folc tymde micelne team on ðam westene and wurdon gewexene. to wige ful strange. binnon ðam fyrste feowertig geara; Hi ferdon ða mid fultume þæs folces menigu. and mid gescyldnysse soðes drihtnes. to ðam leodum ðe hi gelaðode wæron; Ða Iordanis seo ea on emtwa toeode. and for ðæs folces fare flowan ne mihte. and ætstod se stream. swa steap swa munt. and Israhel eode eall be ðam grunde. dryge to lande. and seo ea eft toarn; Hi becomon ða to anre byrig IERICHO. Seo wæs sellice getimbrod. mid seofon weallum beworht. and wel wiðinnan geset; Þa eode Israhela folc on ymbhwyrfte þære byrig seofon dagas on an. ealle suwigende. ælce dæge æne swa swa se ælmihtiga het. and on ðam seofoðan dæge swiðlice bleowan. seofon sacerdas mid sylfrenum bymum. and Israhela folc eall samod hrymde; Ða burston ða seofon weallas. ealle tosomne. and hi inn eodon swa hwær swa hi stodon. and ofslogon ða. swiðe ða hæðenan. þæt ðær nan ne belaf. ðæra ungelyfedra cucu; Hwæt ða Iosue. siððan ferde. mid israhela ðeode. to eallum leodum. þæs æðelan eardes. and hi ealle ofsloh. þa ðe him oðflugon. ðam feollon stanas on uppan. micele of heofonum. and hi mid ealle fordydon; Iosue se heretoga. mid sige wearð gebyld. and cwæð to ðære sunnan. mid swiðlicum worde. þæt heo of ðære stowe. styrian ne sceolde. ær ðan ðe his fynd feallende swulton; Þa stod seo sunne. swiðe healic. ongean Gabao. be godes hæse. anes dæges fæcc. ær ðan ðe heo yrnan dorste. oð þæt ða sigefæstan. heora fynd aledon; Seofon ðeoda hi ofslogon mid swurdes ecge. on ðam wæron getealde. twa and ðrytig cyninga. ða wurdon ealle endemes adylegode; Hwæt ða siððan se sigefæsta cempa. þone eard ealne. emlice dælde. betwux twelf mægðum. þæs æðelan mancynnes. Abrahames ofspringes. ðe hit eal gewann. and hi on ðam lande leofodon siððan. oð þæt se ælmihtiga cyning. of ðam cynne asprang. Drihten hælend. ure sawle to hæle; We habbað nu ðas race anfealdlice gereht. we willað eac þæt andgit eow geopenian. and ða dygelnysse eow ne bedyrnan; Iosue hæfde þæs hælendes getacnunge. on naman and on dædum. ðeah hit eow digele sy; He wæs gehaten mid halwendum naman Iosue. and Iesus. Iudeiscra latteow; Iesus wæs gehaten ure hælend crist fram ðam engle. ær ðan ðe he mennisclice acenned wære; Iesus is ebreisc nama. þæt is on leden Saluator. and on englisc Hælend. for ðan ðe he gehælð his folc fram heora synnum. and gelæt to ðam ecan earde heofenan rices. swa swa se heretoga Iesus gelædde þone ealdan israhel to ðam earde þe him behaten wæs; Seo burh Iericho mid hire seofon weallum getacnode þas ateorigendlican woruld þe tyrnð on seofon dagum. and hi symle geedlæcað. oð þæt seo geendung eallum mannum becume; Iericho is gereht mona. and se mona hæfð þissere worulde gelicnysse. for ðan ðe he is hwiltidum weaxende. hwiltidum wanigende. swa swa ðeos woruld; Iosue se heretoga mid israhela folce beeode ða burh seofon siðum. and ða godes ðeowas bæron þæt halige scrin mid ðam heofenlicum haligdome. and seo burh næs mid nanum wige gewunnen. ac mid þam ymgange. and ðurh ðæra sacerda blawunge toburston ða weallas; Swa eac ðurh cristes tocyme to ðyssere worulde. and ðurh his apostola bodunge tofeollon ða wiðerweardan weallas þyssere worulde ungeleaffulnysse. oð þæt on ende ure tida bið se feondlica deað. færlice toworpen. and se deað siððan us derian ne mæg; Iosue ða siððan and israhel ofslogon seofon ðeoda. mid ðam foresædum cynegum. and he ðone eard ealne todælde. betwux ðam twelf mægðum þe him mid fuhton; Hit wæs alyfed on ðære ealdan .æ. þæt gehwa moste his feond ofslean. swa swa crist sylf to his leorningcnihtum cwæð; Ge gehyrdon hwæt gecweden wæs ðam ealdum mannum on moyses .æ. Lufa ðinne nextan. and hata ðinne feond; Ic soðlice eow secge; Lufiað eowere fynd. doð þam tela. ðe eow hatiað; And gebiddað for eowerum ehterum. and eow tynendum. þæt ge beon eoweres fæder bearn. se ðe on heofonum is. se ðe deð his sunnan scinan ofer ða yfelan. and ofer ða godan. and sylð renscuras ðam rihtwisum. and ðam unrihtwisum; Gif ge ða ane lufiað þe eow lufiað. hwilce mede hæbbe ge þonne æt gode? Þus tæhte crist on ðære niwan gecyðnysse. eallum cristenum mannum to donne. gif hwam seo lar oflicige. ne yrsige he nateshwon wið us. ðeah ðe we godes bebodu mannum geopenian. for ðan ðe he cwæð. Soð ic eow secge. buton eower rihtwisnyss mare sy þonne ðæra Iudeiscra bocera. and sunderhalgena. ne becume ge into heofenan rice; Crist gesette ða ealdan .æ. and seo stod ða hwile ðe he wolde. and he hi eft awende to gastlicum ðingum on his andwerdnysse. for ðan ðe he is ælmihtig god. and we sceolon his gesetnyssum gehyrsumian. ðeah ðe he gyt wolde þas niwan gecyðnysse eft awendan. ac we witon þæt he nele; Þeah se hlaford cweðe to his men do þis. and he eft cweðe ne do þu ðis. ðam æftran worde he sceal gehyrsumian. na ðam ærran; Cristene men sceolon gastlice feohtan ongean leahtrum. swa swa Paulus ðeoda lareow us tæhte ðisum wordum; Ymbscrydað eow mid godes wæpnunge. þæt ge magon standan ongean deofles syrwungum. for ðan ðe us nis nan gecamp ongean flæsc and blod. ac togeanes deofellicum ealdrum. and gastlicum yfelnyssum; Standað eornostlice mid begyrdum lendenum on soðfæstnysse. and ymscrydde mid rihtwisnysse byrnan. and nymað þæs geleafan scyld. and ðæs hihtes helm. and þæs halgan gastes swurd. þæt is godes word; Mid þisum gastlicum wæpnum we sceolon ongean ðam awyrigedum gastum ðurh godes mihte stranglice feohtan. gif we willað sigefæste to ðam behatenan earde heofenan rices becuman; Witodlice Iosue and israhela folc oferwunnon seofon ðeoda. eahtoðe wæs pharao ðe ær mid his leode adranc. and hi siððan sigefæste þone behatenan eard him betwynan dældon; Swa sceolon eac cristene men ða eahta heafodleahtras mid heora werodum ealle oferwinnan. gif hi æfre sceolon to ðam eðele becuman. ðe him on frymðe se heofenlica fæder gemynte. gif hi his bebodum bliðelice gehyrsumiað; Se forma heafodleahter is. Gyfernyss. Se oðer is. Galnyss. ðridda. Gytsung. Feorða. Weamet. Fifta. Unrotnys. Sixta. Asolcennyss. Oððe æmelnys. Seofoða. Ydel gylp. Eahteoðe. Modignys; Þas eahta heafodleahtras fordoð and geniðeriað þa unwæran. into helle wite; Hit is gecweden þæt se ealda israhel oferwann seofon ðeoda. eahteoðe wæs pharao. ac hi oferwunnon micele ma þonne ðær genamode wæron. swa eac ælc ðyssera heafodleahtra hæfð micelne team. ac gif we ða modru acwellað. þonne beoð heora bearn ealle adydde; Gifernys bið þæt se man ær timan hine gereordige. oððe æt his mæle to micel ðicge mid oferflowendnysse. ætes oððe wætes; Of ðisum leahtre beoð acennede. oferfyll. and druncennyss. and unclænnys lichaman. and modes unstæððignys. and ydel gaffetung. and fela oðre unðeawas. ðe woruldmen to nanum laðe ne taliað. oð þæt hi on ende hi eft gemetað; Witodlice ðurh gifernysse wæs Adam se frumsceapena man bepæht. ða ða he onbirigde þæs forbodenan æpples; Se oðer heafodleahter is gecweden forliger. oððe galnyss. þæt is þæt se man ungehealdsum sy on hæmede. and hnesce on mode to flæsclicum lustum; Of ðam leahtre cumað modes mægenleast. and ungemetegod lufu. hatung godes beboda. and higeleas plega. fracodlic spræc. and eagena unstæððignys; Se ðridda leahtor is gitsung. se ontent symle ðæs mannes mod to maran æhte. and swa he mare hæfð swa he grædigra bið; Of ðisum leahtre beoð acennede leasunga. and andan. facn. and reaflac. stala. and forsworennys. leas gewitnyss. and unmæðlic neadung; Se feorða leahtor is weamet. þæt se man nage his modes geweald. ac buton ælcere foresceawunge. his yrsunge gefremað; Of ðam leahtre cymð. hream. and æbilignys. dyslic dyrstignys. and mansliht; Se fifta leahtor is unrotnys ðissere worulde. þæt se man geunrotsige ongean god for ungelimpum ðises andwerdan lifes; Of ðam bið acenned. yfelnys. and wacmodnys. heortan biternys. and his sylfes orwennys; Twa unrotnyssa sind. an is ðeos derigendlice. oðer is halwendlic. þæt gehwa for his synnum unrotsyge mid soðre dædbote; Se sixta heafodleahtor is asolcennys. oððe æmelnys; Se leahtor deð. þæt ðam men ne lyst nan ðing to gode gedon. ac gæð him asolcen fram ælcere dugeðe; Nis se leahter pleolic geðuht. ac he gebrincð swa ðeah ðone mann to micclum yfele; He acenð idelnysse. and slapolnysse. gemagnysse. and wordlunge. worunge. and fyrwitnysse; Se seofoða heafodleahter is gehaten idel wuldor. þæt is gylp oððe getot. þonne se man gewilnað þæt he lisful sy. and cyrten. and nele foresceawian þæt ure lichaman beoð awende to duste. and ure sawla sceolon agyldan gescead ealra ðæra ydelnyssa. ðe hi unnytwurðlice nu begað; Of ydelum gylpe bið acenned. pryte. and æbilignys. ungeðwærnys. and hywung. and lustfullung leasre herunge; Se eahteoða leahter is modignys. se leahter is ord and ende ælces yfeles. se geworhte englas to deoflum. and ælcre synne anginn is modignys; Ðonne se man ðurh modignysse forsihð his scyppendes beboda. þonne sona sceal he befeallan on sumum seaðe sweartra synna; Modignys is endenext gesett on getele ðæra heafodleahtra. for ðan ðe se unwæra on ende oft modegað on godum weorcum. and nele gode ðancian. ðe hine mid halgum mægnum. healice geglengde; Þes leahter acenð forsewennysse. and ungehyrsumnysse. Andan. and yfel sacunge. ceorunge. and gelomlice tala; Þisum heafodleahtrum we sceolon symle on urum ðeawum wiðcweðan. and ðurh godes fultum mid gastlicum wæpnum ealle oferwinnan. gif we ðone heofenlican eard habban willað; To ðam earde we wæron gesceapene. ac we hit forwyrhton; Nu næbbe we hit næfre buton we hit eft gewinnon mid gastlicum gecampe ðurh godes fultum. swa swa Israhel ðone eard gewann. ðe abrahame ær behaten wæs; We sceolon oferwinnan ærest gifernysse mid gemetegunge. ætes. and wætes; Forliger. oððe galnysse. mid clænnysse. swa þæt se læweda his æwe healde. and se gehadoda godes ðeow symle on clænnysse wunige. swa swa se canon. him cuðlice sægð; We sceolon oferwinnan woruldlice gytsunge. mid cystignysse ures clænan modes; And weamette mid wislicum geðylde. and woruldlice unrotnysse. mid gastlicere blisse; Asolcennysse. mid soðre anrædnysse; Ydelne gylp. mid incundre lufe; Modignysse. mid micelre eadmodnysse. þonne sylð us to leane se sigefæsta IESUS ðone ecan eðel mid eallum his halgum. on ðam we a syððan gesælige rixiað. ælces yfeles orsorge. gif we hit nu geearniað; Þæt israhela folc geðafode þæt sume ða hæðenan on heora ðeowte leofodon. to wudunge. and to wæterunge. on ðam widgillan lande. Swa eac we ne magon mid ealle adwæscan ælcne unðeaw of urum lichaman. ac ða mæstan we sceolon mihtiglice oferwinnan. and symle on ðam læssan eadmodnysse leornian. na on geðafunge swa ðeah ðwyrlicera dæda; Seo sunne stod stille on heofonum. oð þæt israhel ealle oferwann ða ðwyran hæðenan mid stiðum gefeohte; Swa gelice eac deð ure drihten crist se ðe is geciged rihtwisnysse sunne. he fiht mid us ongean ðam fulum leahtrum. se ðe ær his upstige us eallum behet. þæt he dæghwomlice mid us beon wolde. oð geendunge ðissere worulde; Þa godes ðeowas ða on israhela ðeode nane landare hleotan ne moston. for ðan ðe god bebead ær ðurh moysen þæt hi be his lacum lybban sceoldon. cwæð þæt he sylf wære. heora yrfweardnyss; Swa sceolon eac nu ða æðelan godes ðeowas. lybban be godes dæle. gif hi rihtlice doð. and his rihtwisnysse symle aræran. and ða gastlican teolunga gode gestreonan. and beon his folces foreðingeras .a. wissian hi eac. and mid weorcum gebysnian. and habban him þæt edlean. on ðam ecan life; Hwa mæg æfre on life ealle gereccan godes mærlican mihta. ðe he mannum cydde. fram Adames anginne. oð þisne andweardan dæg; Sy him wuldor and lof. a to worulde; AmeN

