Amen: : ÆCHom II, 18 Cited by page and line no. following ed. KALENDAS MAI. APOSTOLORUM PHILIPPI. ET IACOBI. PHILIPPUS. se godes apostol ðe we on ðisum dæge wurðiað. bodade godspel anrædlice hæðenum þeodum. geond twentig geara fæce æfter cristes ðrowunge. on ðam lande þe is gehaten Sciððia; Ða gelæhton hine þa hæðenan. and gelæddon to heora deofolgylde þær ðær wæs an ormæte draca. se ofsloh ðærrihte ðæs hæþengildan sunu. se ðe bær þa storcyllan to ðære offrunge; Se draca ofsloh eac twegen gerefan ðære ylcan scire. on þæra hæftnedum wæs se apostol Philippus gehæfd; Witodlice ðurh ðæs dracan blæd. eal seo menigu micclum wearð geuntrumod; Þa cwæð se apostol Philippus. to ðam ymbstandendum folce; Hlystað mines rædes. and eower hæl bið geedniwod. and þas deadan beoð arærede. and se draca ðe eow derigendlic is. bið aflyged on mines godes naman; Hi ealle cwædon. Hwæt tæcst ðu us to ræde; Se apostol cwæð; Towurpað þis deofolgild and tocwysað. and arærað cristes rodetacn on ðære stowe. and gebiddað eow to ðære; Ða ongunnon ða hryman. þe ðurh þæs dracan blæde alefode wæron; Wurde ure miht geedniwod. þonne towurpe we ðis deofolgild; Þa cwæð se apostol. to ðam dracan; Ic ðe bebeode on naman hælendes cristes. þæt ðu gewite of ðyssere stowe. and far to westene ðær ðær manna drohtnung nis. and þu nanum men on ðinum framfære ne drece; Ða ferde se reða draca ardlice aweig. and nahwar siððan ne æteowode; Se apostol Philippus arærde ða of deaðe on godes naman þa ðry deadan. þe se draca acwealde. and ealle ða menigu gehælde. þe ðurh þæs dracan blæd geuntrumod wæs; Hwæt ða ongunnon ealle his ehteras mid soðre dædbote to him gebiddan. wendon þæt he wære witodlice god; Þa ongann se apostol hi ealle læran ofer twelf monað. ða deopan lare be drihtnes tocyme. to ðyssere worulde on soðre menniscnysse. and hu he mid his deaðe middaneard alysde. and æfter his æriste hine sylfne æteowode his leorningcnihtum. and him geedniwode þa ylcan lare þe he ær hi mid lærde. and hu he to heofenum astah. on heora ealra gesihðe. and him siððan sende þone soðan frofer þæs halgan gastes. swa swa he him ær behet; Nu com ic to eow þurh ðæs ælmihtigan sande. and ic dyde eow witan ðurh drihtnes mihte. þæt ðas deofolgild. eow sind derigendlice. ða ðe ge mid ydelnysse. oð þis wurðodon; Ðurh þas bodunge gelyfdon fela ðusend manna. on ðone soðan god þe se apostol bodade. and wurdon gefullode binnon feawum dagum; Þa gehadode se apostol on ðam earde gehwær. biscopas and mæssepreostas. diaconas. and godes ðeowas. and gode cyrcan arærde; Gewende ða to Asiam ðurh onwrigenysse godes to anre byrig. seo is Geropolis geciged. and he ðær adwæscte ða deofellican lare. þe gedwolmen arærdon dyrstiglice ongean god; Se apostol hæfde twa dohtra gestryned. ær ðan ðe he gecure crist to lareowe. þa ðurhwunodon on mægðhade. mærlice drohtniende. on ðære ylcan byrig. þe we ær namodon. ða ða se fæder Philippus ðider feorran com; Þurh ða mædenu begeat se ælmihtiga wealdend fela oðre mædenu. to his mæran wuldre; Philippus se apostol æfter ðisan gecygde his gingran him to. and þære leode biscopas. sæde þæt he sceolde on ðam seofoðan dæge. gewitan of worulde. and lærde hi georne þæt hi on geleafan ðurhwunedon. and gewat siððan. seofon and hundeahtatig geara. to ðam lifigendan drihtne. þe he on life folgode; His lic wæs bebyriged on ðære foresædan byrig. and his twa dohtra siððan gewiton æfter feawum gearum fægre geendode; Hi wæron gelede on twa healfa his byrgene; Þær getiðað drihten ðurh ða deorwyrðan halgan. micele weldæda and wundra gelome. geleaffullum mannum. se ðe leofað.a. AmeN; DE SANCTO IACOBO APOSTOLO. We wurðiað eac on ðissere andwerdan freolstide. oðerne apostol IACOB þone rihtwisan. se wæs on ðisum dæge gemartirod; He wæs haliges lifes mann. fram his cildhade; Ne dranc he wines drenc. ne nan ðæra wætena þe druncennysse styriað. ne nan ðing ðe æfre cucu wæs. ne com on his muðe. ne he næs geefesod. ne eac bescoren. oððe gebaðod be ðan ðe bec secgað; He feng to cristes setle æfter his ðrowunge. and gymde þæs halgan hiredes ðe ðam hælende filigde. and ðæra geleaffulra manna ðe on hine gelyfdon; He geheold cristes setl geond ðrittig geara fæc. and gelome ðingode for ðæs folces gyltum. bigende his cneowu on gebedum symle. swa þæt him weoxon. wearrige ylas. on olfendes gelicnysse. on his liðegum cneowum; Þa ongunnon pharisei him betwynan ðwyrian on Hierusalem. for cristes geleafan; Sume hi gelyfdon ðurh Iacobes lare. sume wiðsocon. ðone soðan hælend; Þa com seo burhwaru samod to ðam apostole. cwædon þæt hi woldon his lare gehyran. Sege ðisum folce soð be ðan hælende; Ðu eart eal rihtwis. and nanum ne onbihst. we biddað þæt þu astige to ðam sticelan scylfe. þæt we ðe ealle geseon. and ðine stemne gehyron. hwilce cyðnysse ðu wilt. cyðan be criste; Hwæt ða boceras ða hine up gebrohton. to þæs temples scylfe. and him siððan to clypodon; Ðu rihtwisosta wer þe we wyllað gehyran. cyð us nu be criste. ðe acweald wæs on rode; Þa andwyrde se apostol mid ormætre stemne. To hwi axige ge me. be ðam hælende ðus. Efne he sitt on heofenum æt his fæder swiðran. and he cymð on wolcnum on ðissere worulde geendunge. þæt he gehwilcum deme. be his ærran dædum; Ða wurdon ða geleaffullan. æfter þissere clypunge micclum gegladode. and wuldrodon god. cweðende Osanna. ðam soðan hælende; Þa cwædon ða gedwolmen ðe drihten wiðsocon. yfele we dydon mid þissere axunge. ac uton up astigan. and hine underbæc sceofan. þæt oðre forhtian and fram criste bugan; Ða ongunnon ða clypian. þe þæt gedwyld lufodon. þæt se rihtwisa dwelode. þe swa be drihtne spræc; Hi ða upastigon. and hine underbæc scufon. and mid stanum torfodon þone soðfæstan Iacob; Ac he næs acweald ðurh ðam healican fylle. ac gebigde his cneowu on gebedum sona. and bæd þone ælmihtigan for ðam arleasum cwellerum. þæt he him forgeafe þa fyrnlican synne; Þa ongunnon ða Iudei. hine eft torfian. mid heardum stanum. and heora an hine sloh. mid ormætum stencge. inn oð þæt bragen; Þus wearð gemartirod se mæra apostol. and on ðære stowe bebyriged. wið þæt miccle tempel. binnon Hierusalem. Iudea cynestol; Se mildheorta god. wolde ða gyt gebigan. ðæra iudeiscra mod. mid micclum tacnum. to ðam soðum geleafan. gif hi sylfe woldon. þæt hi mid dædbote adwæscton heora synna. and asende him to. syllice tacna. swa þæt an steorra stod. se wæs swurde gelic. bufon Hierusalem. beorhte scynende; Eac an cometa ofer ealne gear. scean mid egeslicum lige. æfre byrnende; An cu wearð gebroht. eft to ðam temple. þæt man hi geoffrode. on ða ealdan wison; Ða wolde heo cealfian. on gesihðe þæs folces. ac heo eanode lamb. ongean hire gecynde; Eft siððan wearð gesewen. wið sunnan setlunge. geond ealne ðone eard. yrnende here. up on ðam wolcnum. mid ormætre wæpnunge; Eft on ðære byrig. begann sum uplendisc mann. egeslice hryman. to ðam arleasum burhwarum. fram eastdæle stemn. fram westdæle stemn. fram feower windum stemn. wa ðissere burhware; Þa arn se ceorl geond ealle ða stræt. dæges and nihtes. dreorig hrymende. oð þæt heafodmen hine hetelice swungon. æne. and oðre siðe. oð þæt ða ban scinon. ac he nolde biddan. nanre miltsunge. ne næfre mid wope his wunda bemænan. ac symle clypode mid swiðlicere þoterunge. swa swa we ær sædon. and wa ðissere burhware; Fela oðre tacna. wurdon eac gesewene. on iudeiscre leode. þe nu sind lange to reccenne; Hwæt ða se ælmihtiga. ðe ealle ðing wat. geseah þæt hi noldon heora synna behreowsian. þæt hi æfre dorston. heora drihten ahon. and siððan his apostolas sume eac adyddon; Ða asende he him to. ðone scearpan here. of romana rice. mid reðum wæpnum; Þa wearð þæt earme mennisc. for heora mandædum. sum mid hungre acweald. sum mid heardum isene. and seo burh toworpen. swa swa gewritu secgað. and þæt micele templ. mid eallum his mærðum; Uton nu gebroðru biddan geornlice. ðas halgan apostolas. ðe we todæg wurðiað. þæt hi us ðingian to urum scyppende. se ða ana rixað on ecnysse god

