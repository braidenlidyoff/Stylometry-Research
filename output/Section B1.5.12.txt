feowertig geara. 231: Salomon, se cyning, eac swilce syngode micclum ongean god and macode him deofolgyld. 233: Ac for his fæder geearnungum, þæs æðelan Davides, god him let fyrst feowertig geara, and his cynerice wearð syððan todæled on his suna handum, se hatte Roboam, swa ðæt him fram abeah þæs folces micel dæl, þæt synd tyn mægða and him twa belifon. 239: Ða Iudeiscan syngodon swiðe ongean god, þa þa hi acwealdon Crist, urne hælend. 241: Ac god him let fyrst swa þeah feowertig geara, þæt hi heora synna sceoldon behreowsian. 243: Ac ða þa hi ne dydon nane dædbote, þa sende him god to þone scearpan here Romaniscre leode, þe eall þæt land fordyde and heora burga tobræc and hi bysmorlice acwealde, sume mid hungre, sume mid heardum isene, and gelæddon þa herelafe to gehwylcum landum. 249: Fela we mihton secgan swilcera bysena, gif hit to langsum nære on þysum lytlan cwyde. 251: Ac we secgaþ swa þeah: Se ðe his scyppend gremaþ, þæt hit bið gewrecen gewislice on him, swa ær, swa lator, locahu god wylle, buton he swa gesælig beo, þæt he hit sylf gebete his agenes willes ær his geendunge. 256: God gewrecð his forsewennysse, swa swa we sædon ær, hwilon ær, hwilon lator, locahu him gewyrð. 258: Hwilon he gewitnaþ ðæs mannes gewitleaste sona mid styrnysse, oðrum to steore and eac þæt he to swiþe his synna ne geeacnige and maran witu hæbbe on þære toweardan worulde. 262: Hwilon he andbidað, swa swa we ær cwædon, for his micclan geþylde, þæt se man gecyrre fram his synnum, gif he wile, oððe he butan ladunge losie mid ealle, þonne he swa lange leofode unrihtlice and on þam langan fyrste his fyrnlican dæda nolde gebetan, ne gebugan to gode. 269: For ði synd witan gesette and wise lareowas, þæt hi sceolon styran stuntra manna anginne, þæt, gif se dysega him ne ondræt his drihtnes yrre, þæt he huru hæbbe her for worulde woruldlice steore, þæt he ne forwurðe mid ealle, gif nan steor ne gestilð his stuntnysse on ær. 275: Ælc ðing sceal habban sumne ege on his life, ge furðon þa wildan deor, þe on wuda eardiaþ. 277: We rædaþ be þære leon, ðe is swa reðe deor, þæt ðurh hyre grymetunge, þonne heo grædig bið, þæt ða oðre deor, þe hyre stemne gehyrað, þe mihton hire ætfleon þurh heora fota swiftnysse, þæt hi beoð swa afyrhte, þæt hi fleon ne durron. 282: Ac swa þeah seo leo þone lytlan hanan hyre ondræt, gif heo him on besyhð, and ealra swiðost, gif se hana hwit bið. 285: Eac se micela ylp, þe ða modigan fearras mid ealle ofbeat mid his egeslican nypele, ondræt him forþearle, gif he gesihð ane mus, ðeah ðe seo mus ne mage his micelnysse derian. 289: Nu habbað deor ege him betwynan, and þa wildan deor be ures drihtnes gesetnysse syndon mannum underþeodde and hi mannum þeowiað, ge wilde, ge tame, and we sceolon beon gode underþeodde, þe ealle þing gesceop, se ðe ana rixað on ecnysse. 294: Amen. : ÆHomM 12 (Brot 1) Title: Dedication of a Church: Brotanek 1913, 3-15. Citation: Cited by line no. assigned by DOE, following lineation of ed. 1: Incipit Sermo De Dedicatione Aecclesiae. 1: Lucas se godspellere awrat on þære þriddan Cristes bec þæt ure hælend Crist wæs farende to þære byrig Hierusalem, ðaþa he mennisclice on þisum life wuniende wæs. 4: Þa worhte he wundra be þam wege swaswa his gewuna wæs. 6: & betwux oðrum wundrum on þam wege he gehælde ænne blindne, forþan þe he bæd his hæle mid geleafan, & se hælend mildheortlice, swaswa he mildheort is, hine þurh his mihte onlihte, swa þæt se mann mihte butan lateowe þam hælende mid halre gesihþe folgian. 11: & he swa dyde; & þæt folc þe þis wundor geseah swiðe herede god; Se hælend ferde þa þurh þa burh Hiericho. 14: Þa wæs þær sum welig mann ongeanwerd þam hælende & hys nama wæs Zacheus, Se wæs ealdor & heafod þara woruldmanna þe openlice on unriht reafedon. 17: He smeade þa on hys mode, hu he mihte þone hælend geseon, forþanþe se ylca rica wæs sceort on wæstme, & ne mihte for þære menigu þe him mid ferdon þone hælend geseon. 21: He arn þa beforan ealra þære meniu, & ardlice astah uppan an treow, ðe is on bocum gehaten sycomeres beam, þæt he hine gesawe huru of þam treowe, forþanþe se hælend ferde forð be þam wege. 26: Hwæt þa se hælend sona swa he him to com, beseah upp wið þæs rican, & hine hraðe het astigan niþer of þam treowe, & he neodlice swa dyde. 29: Þa cwæð se hælend him to, Nu to dæg me gedafenað þæt ic to þinre dugoðe gecyrre, & þæt ic on þinum huse hæbbe wununge mid þe; & Zacheus sona mid swiðlicre blisse hine underfeng. 33: Hwæt þa iudeiscean þæs wundrodon swiðe, & mid ceorunge bemændon þæt he to swa synfullum menn wolde gebugan, oððe his goda onbyrigean Zacheus þa on þam gebeorscipe mid bliðum mode clypode to þam hælende þus, & mid behate gefestnode, Ic wille nu min drihten wædlum & þearfum dælan healfe mine æhta, ealles þæs þe ic hæbbe, & gif ic hwæne bereafode unrihtlice oð ðis, ic wylle þæt be feower fealdum mid freondrædene forgildan. 42: Þa cwæþ se hælend sona to Zachee þus, Nu to dæg is gefremmed þisum hirede hæl, forþanþe he is sunu soðlice Habrahames. 45: Mannes bearn com to secenne, & sylf to gehælenne þæt þe of mancynne on middan earde losode. 47: Ðes rica Zacheus wolde þone hælend geseon ac he ne mihte for þære meniu, ne eac þa lenge næfde. 49: Þa arn he beforan & astah uppan þæt foresæde treo þæt he hine geseon mihte. 51: Se hælend eac þa geseah his godan willan, & cwæð þæt he wolde to him gecyrran, & on his huse hine gereordian. 53: He ne dorste þone hælend to his huse laðian, ac mid þære gewilnunge þe he wolde hine geseon, he geearnode þæt he moste þone ælmihtigan underfon him sylfum & his hirede to eccre bletsunge. 57: Se hælend beseah up wið þæs rican, & he hine geseah, forþanþe he hine geceas fram þam woroldlicum gitsungum þe he oþ þæt on begripen wæs, & hyne mid his gife fram his unrihtwisnessum gerihtwisode. 61: Godes gesyhð getacnað his gecorennesse oððe his lufe, swaswa hit awriten is, Oculi domini super iustos, et aures eius ad preces eorum; Godes eagan synd ofer þa rihtwisan, & his earan beoð ahylde to heora benum. 65: We menn eac swylce þa þing þe we lufiað we gewilniað to geseonne, & fram þam þe we onscuniað, we awendaþ ure gesihðe. 68: Se hælend geseah þone welegan, forþanþe se welega geseah hine, & Crist geceas þone þe hine geceas, & þone lufode þe hine lufode. 70: Þæs folces meniu þe mid þam hælende ferde hremdon þone rican þæt he ne mihte þone hælend geseon, ærðan þe he uppan þæt treow astah, swaswa hi geletton þone blindan þe be þam wege sittende his hæle bæd. 75: Hi forbudon þam blindan þæt he to þam hælende ne clypode, ac he clypode þæs þe swiðor, oð þæt se hælend ætstod, & his eagan onlihte. 78: Seo meniu þe hine hremdon getacnodon þa flæsclican lustas, þe þæs mannes mod oft hrepað, þonne he to gode gecyrran wile; ac se þe anrædlice to gode gecyrran wile sceal oferswyþan his ærran unþeawas, & þa uplican þing gewilnigean, swaswa Zacheus dyde þaþa he uppan þæt treow astah. 84: Þæt treowcynn is sicomorus gehaten; hit is on leafum & on bogum morbeame gelic, bið swa þeah heahre on wæstme, & is mid hospe gehaten idel ficdreow. 87: Hit getacnaþ þa halgan rode, þe þa geleaffullan lufiað, & þa ungeleaffullan forseoð. 89: Mid þære halgan rode tacne we us bletsiað on Godes naman, & we beoð wið deofles costunga gescylde, & þa ungeleaffullan iudeiscean tælaþ þa halgan rode, swaswa idelne ficbeam. 93: Be þam cwæþ se apostol Paulus, Nos autem predicamus Christum crucifixum, iudeis quidem scandalum, genitibus autem stultitiam, ipsis uero uocatis iudeis atque gentibus Christum dei virtutem et dei sapientiam, He cwæþ, we bodiaþ Crist þe wæs on rode ahaggen, Nu þincþ hit iudeiscum mannum tallic, & hæþenum hit þincþ dyslic, ac þa þe synd geleaffulle on gode, of iudeiscre þeode & of hæþenum leodum, þam þincð þæt crist is godes miht & godes wisdom. 103: Zacheus is gecweden iustificatus, þæt is gerihtwisod, forþanþe god hine gerihtwisode, & he getacnaþ þæt folc þe of hæþenscipe gebeah to godes geleafan, & wæs on þam halgan fulluhte fram eallum fyrnlicum synnum aþwogen, & fram arleasnessum gerihtwisod on drihtnes naman ures hælendes, & on gaste ures godes. 110: Swaswa Zacheus astah þæt treow þæt he mihte beon geuferod, swa astigað þa geleaffullan, þonne hi clypiað mid þam apostole paule, Mihi autem absit gloriari nisi in cruce domini nostri ihesu christi, þæt is on engliscum gereorde, ne gewurþe hit la þæt ic wuldrige, buton on þære halgan rode ures hælendes cristes. 117: Be þam cwæþ eft se ylca þeoda lareow, Non enim iudicaui me scire aliquid inter uos, nisi christum ihesum et hunc crucifixum, þæt is on urum gereorde, Ne tealde ic þæt ic betwux eow ænig þing cuþe, buton hælend crist, & þisne on rode ahaggenne. 122: Ðeos is seo hergendlice eaðmodnes þæt se hælend wolde for us þrowian, & mid his anes deaðe ealne middaneard þa þe on hine gelyfaþ, fram þam ecean deaþe alyfan. 125: Hit þuhte þam dysegum hæþenum þæt seo dæd waclic wære, þæt he wolde sylfwilles on rode beon gefæstnod; ac gif he ne sealde hyne sylfne to cwale for us, ne become ure nan næfre to þam ecean life, ac we sceoldon a on ecnesse on þam ecum witum helle susle cwylmian. 131: Ne mihte naþor ne engel ne heahengel, ne heahfæder ne witega, ne apostol, ne nan oðer halga, ne gold ne seolfor, ne nan deorwyrðe scet fram deofles anwealde us alysan, gif ure drihten sylf of heofonum nyþer ne astige, & us swa mildheortlice þurh his menniscnysse alysde. 137: Se hælend cwæð to Zachee, nu to dæg me gedafenaþ þæt ic to þinre dugoðe gecyrre, & þæt ic on þinum huse hæbbe wununge mid þe, & Zacheus sona mid swyþlicre blisse hine underfeng. 141: Hine gelaþode hwilon sum iudeisc sundorhalga to his huse, ac he hine ne underfeng na mid swilcum geleafan, swa þes Zacheus dyde. 144: We magon eac gewislicor eow onwreon be þan. 145: Sum iudeisc sundorhalga wæs gehaten Simon, se gelaþode þone hælend to his gereorde, & he swa gelaðod þider com. 147: Þa wæs þær on þære byrig Hierusalem sum synful wif swiþlice forscyldgod on forligere, & heo þa geaxode þæt se hælend wæs æt þæs sundorhalgan huse. 150: & brohte þyder hyre sealfbox mid deorwyrþre sealfe, & stod æt þæs hælendes fotum bewepende hyre synna, swa þæt heo aþwoh his fet mid hyre tearum & mid hyre fexe adrigde & gelome his fet cyste, & mid þære deorwyrþan sealfe gesmyrede, swa swa heora gewuna wæs. 157: Þa geseah se sundorhalga þæt, þe hine gelaþode & cwæþ on his geþance þus, Gif þes lareow witiga wære, þonne wiste he to soþan hwylc & hu synful þæt wif is, þæt hine hrepað. 160: Se hælend þa andwyrde his geþance þus cweðende, Simon ic hæbbe þe sum þing to secgenne. 163: And he cwæð, la leof lareow, sege. 163: Se hælend cwæð him to, Twegen gafolgylderas wæron feoh scyldige sumum massere, se an him sceolde fifhund penega & se oðer fiftig; þa næfde heora naþor þone andfeng þæt hi him þæt feoh forguldon, & he þa mildheortlice him bam þæt feoh forgeaf. 169: Hwæt þincð þe nu, Simon, hwæþer heora lufode hine swiþor. 170: Þa andwyrde Simon & cwæð, Ic wene þæt se hine lufode swiðor, þam þe he mare forgeaf. 172: Him andwyrde se hælend & cwæð, Rihtlice þu demdest. 172: He beseah þa to þam wife & cwæð to Simone, Simon, gesyhst þu þis wif? 173: Ic com into þinum huse, & þu ne bude me furþon to minum fotum wæter, & þis wif aþwoh mine fet forhtlice mid hire tearum, & mid hire fexe drigde. 177: Þu noldest me cyssan. 178: & þis wif syþþan heo in com, ne geswac mine fet to cyssanne. 179: Þu ne smyredest min heafod mid ele, & heo smyrede mine fet mid deorwurðre sealfe. 181: Forþi ic secge þe þæt hyre menifealdan synna beoð hyre forgifene, forþan þe heo swa swyþe me lufode; þam þe bið læs synna forgifen, se lufað hwonlicor. 184: Ða cwæþ se hælend to þam wife, þe synd þine synna forgifene. 185: And þa ymbsittendan sona þus cwædon, hwæt is þes þe eac swylce synna forgifð? 187: Se hælend cwæð þa git to þam wife, þin geleafa þe gehælde, gang þe nu on sibbe. 188: Ðises Simones welwillendnes næs swa fulfremed on þæs hælendes tocyme, swaswa Zachees wæs, þæs welegan mannes. 191: Þa iudeiscan ceorodon þaþa hi gesawon þæt he wolde gecyrran to Zachees huse, cweþende hwi he wolde to swa synfullum men gecyrran. 193: Æfre hi andedon arleaslice þæt se hælend wolde þa hæþenan þeoda him to folce geceosan, & to fulluhte gebiggan; ac se welwillenda Crist wolde hi swa þeah habban. 197: Zacheus þa stod on his gebeorscipe & bliþelice cwæð to þam hælende, Ic wylle nu min drihten dælan mine æhta on twa. 199: & þone oþerne dæl syllan þearfum & wædlum, & gif ic hwylcne mannan bereafode, þæt ic forgylde be feowerfealdum. 202: Se hælend cwæð ær to sumum oðrum rican men þaþa he hine befran hu he mihte þæt ece lif begitan, Far & beceapa ealle þine æhta wiþ feo, & dæl þæt wyrðþearfum; þonne hæfst þu þinne goldhord on heofenum, & cum & filig me. 206: Swahwaswa unscyldiglice butan facne leofode ær his gecyrrednysse, se mæg his æhta ealle þearfum dælan, gif he swa fulfremedlice to gode gecyrran wyle; ac seþe ær facnfullice leofode, se sceal ærest æfter godes æ forgildan swa hwæt swa he ær unrihtlice bereafode, & syþþan þæt him to lafe bið, syllan þæt þearfum, þonne wunað his rihtwisnys on ealra worulda worold. 214: Þeos is seo wise stuntnys þæt man woruldþing forseo his agen forlæte, & þa ungesewenlican gewilnige his agene lustas oferswiðe, & Cristes fotswaðum folgie, & his agen lif gif hit neod bið for Criste syllan. 218: Forþig Zacehus heold healfe his æhta, þæt he mihte his unriht be feowerfealdum gebetan, & þa gegladian þe he ær mid swicdome geunrosode. 221: Þa cwæð se hælend to Zachee, Nu to dæg is hæl þisum hirede gelumpen, forþanþe he soþlice is sunu Habrahames. 224: Seo ece hæl & þæt ece lif becom þam hiredes ealdre Zachee & his hirede þurh þæs hælendes tocyme, forþan þe he mid ealre heortan fram his arleasnysse gecyrde, & his yfelan dæda mid ælmissan adilgode. 228: Nu cwið sum man on his geþance þæt þes Zacheus gesælig wære þurh swylcne cuman, þæt he moste þam ælmihtigan mid his mectum þenian. 231: Soð þæt is gesælig he wæs, ac swa þeah ne þurfe we forþi ceorian, þæt we nabbað Crist lichamlice nu on urum timan, swaswa hi hæfdon. 234: Forþanþe he sylf cwæð on his godspelle, Quamdiu fecistis uni de his fratribus meis minimis, mihi fecistis, þæt is on englisc, swa lange swa ge dydon eower god anum of þisum læstum minum gebroðrum, me sylfum ge hit dydon. 238: Swa hwæt swa ge doð to gode hafenleasum mannum on godes naman. 240: Þæt ge doð gode sylfum, & he hit forgilt eow eft be hundfealdum. 241: Gode beoð þa þenunga þe man godes þearfum deð, & swiðost þa þe man godes þeowum deþ. 243: Þæt godspel cwyð þæt se welega wære Habrahames sunu; forþan þe he geefenlæhte mid his dædum þam heahfædere Habrahame. 246: Be þam cwæð se þeoda lareow Paulus to þam geleaffullum, Si autem uos christi, ergo habrahæ semen estis, þæt is on englisc, gif ge soðlice synd Cristes, ðonne synd ge witodlice Habrahames sæd. 250: Mannes sunu com to secenne & to gehælenne þæt þe losode. 251: Se hælend sylf is mannes sunu anes mannes, swaswa nan oðer man nis. 253: He is mannes sunu on þære menniscnysse þære eadigan Marian, seo þe is mæden & modor, & he is godes sunu on þære godcundnysse of þam heoflican fæder acenned, æfre butan anginne, se com on menniscnysse on þisum middan earde acenned, to þig þæt he wolde us alysan & gehælan. 259: We þe forlorene wæron, & us þæt ece lif forgifan mid him sylfum, & mid eallum his halgum, gif we hit mid godum bigengum geearnian willað. 262: Us gedafenað þæt we beon gemyndige ures hælendes mildheortnysse on us. 264: & his lare to worce awendan, þe læs þe we þa stiþan þreale gehyran, þe he sumum receleasum cwæð, Quid autem uocatis me domine domine, et non facitis quæ dico, þæt is on englisc/, to hwi hate ge me drihten drihten & ne doð þa þing þe ic eow secge? 269: Ælc þæra manna þe cymð to me, & mine spræce gehyrð, & hi mid weorcum gefylð, ic geswutelige eow hwam he bið gelic. 272: He byð gelic þam men þe arærð him stænen botl, & dylfð þone grundweall swyþe deopne & legð hine mid stane. 274: Eft þonne se storm cymð him to, & þæt flod slyhð on þa gebytlu. 276: Þonne ætstent þæt hus fæste, forþan þe hit wæs getimbrod on þam stane. 277: Witodlice seþe gehyrð mine spræce, & nele hi mid weorcum gefyllan, he bið þam men gelic þe bytlað uppan sandceosle. 280: Þonne cymð færlice se storm & þæt flod, & towendað þa getimbrunge grundlunga

