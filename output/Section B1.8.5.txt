mete of þam muðe swiþe unmægðlice, & reaferas urnon geond ealle þa burh & smealice sohton mid swiþlicum ðreate þone behiddan mete on heora hordcleofan, & beoton ælcne man þe ænig þing hæfde, gif he heora wodnisse wolde wiðcweðan. 1247: Nys us na to secgenne þone sceamlican morð þe þær gedon wæs, ac hi wurdon adydde mid þam hatan hungre, fela hund manna þæs ærman mennisces, ma þonne we secgan willað, & þa reaferas siþþan ofsloh ælc oðerne, & seo burh wearð gewyld & toworpen grundlunga, swa se Hælend sæde ær his þrowunge. 1252: Of þam iungum cnihtum, þe comon of ðam hungre, on eallum þam lande hi alæddon aweg to wircenne godeweb, swa swa hi wæron getogne, & of þam cnapum ys þæt kynn git gehwær, & þis wæs þæt edlean heora yfelan dæda & eac hellewite, þæt þæt him hefegore ys. 1257: Nu miht þu wel witan, þæt weorc sprecað swiþor þonne þa nacodan word, þe nabbað nane fremminge. 1258: Is swa þeah god weorc on þam godan wordum, þonne man oðerne lærð & to geleafan getrimð mid þære soþan lare, & þonne mann wisdom sprecð manegum to þearfe & to rihtinge, þæt God si geherod, se þe a rixað. 1261: Amen. 1262: Ðu woldest me laðian, þa þa ic wæs mid þe, þæt ic swiðor drunce swilce for blisse ofer minum gewunan: ac wite þu, leof man, þæt se þe oðerne neadað ofer his mihte to drincenne, þæt se mot aberan heora begra gilt, gif him ænig hearm of þam drence becymð. 1266: Vre Hælend Crist on his halgan godspelle forbead þone oferdrenc eallum gelyfedum mannum: healde se ðe wille his gesetnysse. 1268: & þa halgan lareowas æfter þam Hælend aledon þone unðeaw þurh heora lareowdom & tæhton þæt man drince swa swa him ne derede, for ðan þe se oferdrenc fordeð untwilice þæs mannes sawle & his gesundfullnysse, & unhæl becymð of þam drence. 1272: Locahwa þas boc awrite, write hig be þære bysne, & for Godes lufon hi gerihte, þæt heo to leas ne beo þam writere to plihte & me to tale. : ÆLet 5 (Sigefyrth) Cited by line no. following ed. 2: Ælfric abbod gret Sigefyrð freondlice. 3: Me is gesæd, þæt þu sædest be me, þæt ic oðer tæhte on Engliscum gewritum, oðer eower ancor æt ham mid eow tæhð, forþan þe he swutelice sægð, þæt hit sy alyfed, þæt mæssepreostas wel moton wifian, and mine gewritu wiðcweðað þysum. 8: Nu secge ic þe, leof man, þæt me is lað to tælenne agenne godes freond, gyf he godes riht drifð, ac we sceolon secgan and forswigian ne durron þa halgan lare, þe se hælend tæhte: Seo lare mæg eaðe unc emlice seman. 13: Ure Hælend Crist cydde, þæt he lufode þa clænnysse on his þeowum swutelice, þa þa he mædenmann him to meder geceas. 16: And he sylf leofode buton eallum synnum on þære ylcan clænnysse, þe he com to mannum, oð þæt he us alysde mid his agenum life and mid his æriste urne deað towearp. 20: Iohannes eac, se fulluhtere, þe Crist gefullode, heold þa clænnysse gecwemlice gode on mode and on lichaman on micelre drohtnunge. 23: And he is mægðhades man, forðam þe mægðhad is ge on wæpmannum, ge on wimmannum, swa swa gewritu secgað. 26: Iohannes se godspellere, þe gode wæs gecweme, and Crist hine lufode for þære clænnysse, swa swa we singað swutelice be him: Virgo electus a Deo, virgo in eum permansit. 30: He wæs on clænum mægðhade gecoren fram gode, and he on mægðhade on ecnysse þurhwunode. 31: Sume þa apostolas, þe siðodon mid Criste on his lareowdome, þa þa he her on life wæs, hæfdon him gemacan æfter Moyses æ. 35: Ac hi sona geswicon þæs sinscipes æfre, syððan hi Cristes lare geleornodon æt him, swa swa Petrus sæde on sumum godspelle: Ecce nos reliquimus omnia et secuti sumus te. 39: Quid ergo erit nobis? 40: We forleton ealle þing and þe, leof, folgiað. 41: Hwæt gewyrð be us? 41: And him andwyrde Crist: Ge, þe folgiað me, for þi ge sceolon sittan on twelf domsetlum, and ge deman sceolon eallum manncynne on þam micclan dæge æfter þam æriste, þonne ic sylf sitte on þam domsetle mines mægenþrymmes. 47: And ælc þæra, þe forlæt on þisum life nu fæder oððe modor, gebroðru oððe geswustru, his wif oððe cildru, hus oððe æceras for minum naman, he underfehð þa mede be hundfealdum edleane and þæt ece lif. 52: Ðysne wurðmynt geearniað æt þam ælmihtigan gode þa þe mid clænnysse him gecwemað on life and mid godum weorcum hine gladiað nu, þæt hi be hundfealdum habbað þa mede, þæt þæt hi be anfealdan for his lufon dydon, and þær to eacan syþþan þæt ece lif mid him. 58: Under Moyses lage men moston lybban on maran softnysse and on geswæsum lustum, swiþor þonne nu on þisum niwum dagum æfter Cristes acennednysse, þe þa clænnysse astealde ge þurh hine sylfne, ge þurh his halgan þegenas, ge wæpmenn, ge wimmenn, þe wunedon on clænnysse, fela þusend manna on micelre drohtnunge, þe nu syndon halige on heofonan rice. 66: Lex et prophetae usque ad Iohannem. 67: Seo ealde æ wunode and witegan eac swylce oþ Iohannes timan, and witodlice syþþan man sceal mid earfoðnyssum þæt ece lif geearnian, swa swa se hælend on his halgan godspelle cwæð. 71: Iacob, se heahfæder, hæfde twa geswustru buta him to wife be þam ealdan gewunan. 73: Ac þæt is nu manfullic ænigum menn to donne on þam cristendome, þe Crist sylf astealde on þæs godspelles timan nu under godes gyfe. 76: Se bisceop þa moste under Moyses æ habban wif and cild for þære gesetnysse, þe nan mann ne moste to þam micclum hade nateshwon becuman buton of Aarones cynne, þæs forman bisceopes, be godes gesetnysse. 81: Hit mihte þa swa wel beon, forþam þe hi ne mæssodon næfre, ne husel ne halgodon, ærþan þe se hælend sylf husel gehalgode ær his þrowunge and het us swa don on his halgan gemynde. 85: He ne gecyst nu be nanum cynrene, ac of ælcere mægðe be þæs mannes geþingðum, to his halgum þenungum him to mæssigenne bisceopas and mæssepreostas to swa mycelre gerynu, þæt hi halgian magon mid heora þenungum þæt halige husel to his lichaman and blode, and he wyle habban huru þa clænan to swylcum weorce, swa swa him wel gerist. 93: He cwæð on his godspelle be þam þe him þeniað: Sint lumbi vestri procincti et lucernae ardentes in manibus vestris. 95: Beon eowre lendena ymbgyrde, and beon leohfatu on eowrum handum byrnende. 97: Lareowas us secgað, þæt on þam lendenum is þæs lichaman galnyss, and god bebead for þi, þæt we sceolon gewriðan and gewyldan þa galnysse, we þe him þeniað on þære halgan mæssan. 101: And we sceolon habban on urum handum leohtfatu, þæt synd þa godan weorc, þe gode liciað, oðrum mannum to bysne, na us sylfum to gylpe. 104: Eft cwæð se hælend to his gingrum þuss: Qui mihi ministrat, me seguatur, et cetera: Se ðe me sylfum þenað, folgie he eac me, and þær þær ic sylf beo, þær byþ eac min þen. 108: Se þe Criste þenað, he sceal him eac folgian æfre on clænum þeawum be Cristes gebysnungum, þæt he mote wunian on þære ecan worulde mid hælende Criste, swa swa he sylf behet þam þe him þeniað on his þeowdome her. 112: Iohannes, se godspellere, on his gastlican gesihðe, Apocalipsis gehaten, þe se hælend him onwreah, geseah Crist standan and þone clænan flocc mid him, hundteontig þusenda and feower and feowertig þusenda, swiðe hlude singende þone heofonlican sang, and nan oþer halig mann ne mihte singan mid him þone gastlican lofsang on godes gesihðe, buton þa þusenda, þe þuss synd geherode. 121: Hi sunt, qui cum mulieribus non sunt coinquinati. Virgines enim sunt. Hi sequuntur agnum, quocumque ierit. 124: Ðas halgan næron næfre mid wifum besmitene. 125: Hi sindon mægðhade gehealdenre clænnysse. 126: Hi folgiað Criste, swa hwider swa he gæð. 127: Ac þa godes þeowas, þe gode sceolon þenian, gyf hi licgað nu on heora lustum her, þonne ne magon hi singan þone heofonlican sang, ne Criste folgian on his fægerum wununge, þe þa clænnysse lufað on his clænum þeowdome. 132: Is nu for ði mycel neod læwedum mannum, þæt hi leornion heora geleafan æt Cristes lareowum, and hu hi lybbon on riht on godes gelaðunge, forþan ðe þry hadas syndon, þe fullice gode liciað. 136: Þæra is ærest riht sinscipe and syþþan wudewanhad and þonne mægðhad mid þæs modes clænnysse. 138: Riht sinscipe is on gesinhiwum, þa þe beoð geæwnode æfter godes gesetnysse and æwbryce ne wyrceað wolice and sceamlice, ac heora lif lybbað, swa swa hit alyfed is, bearn strynende mid godes bletsunge on alyfedum timan, godes folce to eacan, forþan ðe god fordemð þa dyrnan forligeras and þa unrihtan hæmeras on helle suslum, buton hi heora unriht ær heora ende gebeton. 147: Hit wære swyþe rihtlic æfter rihtum life, þæt se cniht heolde hine sylfne clæne, oð þæt he wifode, swa swa he wyle habban clæne mæden, þonne hi cumað togæderes. 151: And æfter godes gesetnysse eall swa scyldig byð geteald se forlegena cniht swa þæt forlegene mæden. 153: Wudewanhad is, þæt man wunige on clænnysse for godes lufon, swa swa þæt godspell segð, æfter his gemacan mid anrædnysse, ægðer ge weras ge wif æfter godes wissunge. 157: Hit byð swyþe sceandlic, þæt eald wif sceole ceorles brucan, þonne heo forwerod byð and teames ætealdod, ungehealtsumlice, forðan ðe gesceafta ne beoð for nanum oðran þinge astealde butan for bearnteame anum, swa swa us secgað halige bec. 162: Mægðhad is witodlice se þe wunað on clænnysse æfre fram cildhade gesælig for Criste, ge wæpmenn, ge wimmenn, þa þe wurðiað Crist mid swa micelre lufe, þæt him leofre byð, þæt hi mid earfoðnysse hi sylfe gewyldon to þære clænnysse, þe hi Criste beheton, þonne hi heora lustas on heora life gefremmon and fram þam ecan wurðmynte ælfremede beon; swa swa þa godan munecas and mynecena doð, þa þe on clænnysse Criste æfre þeowiað. 172: Ðas þry hadas habbað þone þryfealdan wæstm þære godre eorðan; swa swa þæt godspell us segð, þæt þæt gode sæd, þe god sæwð on mancynne, sum berð þrittigfealdne wæstm, sum syxtigfealdne, sum hundfealdne mid healicum geþylde. 177: Ða þe on sinscipe wuniað mid gesceadwisnysse and heora æwe healdað buton æwbryce symle, þa habbað þrittigfealde mede æt þam mildheortan Criste on þam ecan life mid þæra engla geferrædene. 181: Ða þe on wudewanhade wuniað for Criste, þa habbað eft æt him syxtigfealde mede, and þa þe on mægðhade and on modes clænnysse fram cildhade wuniað on Cristes þeowdome, mid eadmodnysse him æfre þeowigende, þa habbað hundfealde mede mid him sylfum on ecnysse and þa mærestan wununge, swa swa se witega cwæð, Isaias se æþela, on his gesetnysse. 189: On þære gesetnysse mæg sceawian se þe wyle, hu holdlice god spræc þurh þone halgan witegan be his clænum þegenum and his clænum þinenum, hu he hi gearwurðað toforan oðrum mannum on þam ecan wurðmynte and on wuldre mid him. 194: We ne magon nu secgan on þysum sceortum gewrite, hu þa halgan apostolas heredon þa clænnysse, and hu þa wisan lareowas awriton be þære mycele bec on manegum gesetnyssum. 198: And se þe him wiðcwyð and heora gesetnyssum, he ne byð na wita, ac witodlice gedwola. 200: We rædað on bocum, þæt ungerim bisceopa and muneca wæron, swa swa wæs Martinus, Gregorius and Augustinus, Basilius and Cuthberhtus, and manega oðre, on micelre drohtnunge Criste þeowigende on clænnysse æfre. 205: And heora nan ne sealde swylce leafe næfre, þæt ænig weofodes þen moste wif habban, se þe mid his handum halgian sceal þæt halige husel, swa swa se hælend tæhte. 209: Eac swylce mæssepreostas manega wæron halige, swa swa wæs Beda, se mæra bocere, and eft Hieronimus and oðre gehwylce wide geond þas woruld, þe wunnon wið unþeawas and galnysse onscunedon þurh godes gast onbryrde and þa fulan forsawon for heora fracodnysse. 215: On westenum wunedon þa wisan fæderas Antonius and Paulus, Hilarion and Macharius, Iohannes and Arsenius, Pafnutius and Apollonius, and fela þusenda, swa swa Vita Patrum segð, muneca and mynecena, on mycelre drohtnunge Criste þeowigende on modes clænnysse. 221: And swa byð æfre oð þissere worulde geendunge, þæt þa clænheortan on Cristes lufe þeonde beoð on halgum geþingðum, oð þæt hi becumon to Criste sylfum. 225: Þam sy a wuldor to worulde

