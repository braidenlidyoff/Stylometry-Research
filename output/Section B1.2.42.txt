Uton nu biddan þas eadigan apostolas Simon and Iudan. þæt hi us abiddon godes miltsunge. se ðe leofað and rixað on ealra worulda woruld. amen: : ÆCHom II, 39.1 Cited by page and line no. following ed. 3. IDUS NOUEMBRIS. DEPOSITIO SANCTI MARTINI EPISCOPI: MARTINUS se wuldorfulla godes andetere wæs acenned of æþelborenum magum. on ðam earde þe is gehaten Pannonia. on þære byrig ðe is gecweden Sabaria. and he wæs siððan afed on Italia. þæt is Romana rice; His fæder wæs æðelboren. ærest cempa. and siððan cempena ealdor. on hæðenscipe wunigende. and his gemæcca samod; Ða gestryndon hi þone gecorenan godes cempan martinum. and he mærlice geðeah; Witodlice ða ða he tyn wyntre on ylde wæs. ða arn he to cyrcan buton his freonda foresceawunge fulluhtes biddende. and he wearð þa gecristnod. and on wunderlicum gemete gecyrred. smeagende symle ymbe godes cyrcan. and hu he on westene wunian mihte; Þa asprang þæs caseres geban þæt ðæra cempena bearn þe forealdode wæron. wurdon genamode to ðam ylcan gewinne þe heora fæderas on wæron; Hwæt ða martinus wearð ameldod fram his agenum fæder. ðe on his weorcum andode. and he wearð þa gelæht to þam laðum gecampe. and on racenteagum gelæd. þa ða he fyftyne geara wæs; Ænne cniht he hæfde to his ðenungum forð. ðam he sylf ðenode swa swiðe swa he him; He folgode þam casere ærest constantium. and siððan Iuliane þam wælhreowan wiðersacan. and he on ðam folgode ealle fulnysse forbeah. lybbende swa swa munuc. na swa swa modig cempa; He æteowode ða soðan lufe symle his geferum. and ormæte eadmodnysse mid eallum geðylde. and his efencempan ða hine endemes wurðodon; He wæs swiðe geswæs eallum swincendum. and on mislicum yrmðum mannum geheolp. wædligum and wanscryddum. and næs ðeah ða gyt gefullod; Þa gemette martinus on middes wintres cyle ænne nacodne ðearfan. and his nan man ne gymde. þeah ðe he mid hreame. ða riddan þæs bæde; Ða næfde martinus nan ðing to syllenne þam nacedan ðearfan. þe ðær swa ðearle hrymde buton his gewædum þe he wel behofode. and hæfde ær his ðing þearfum gedælede; He ne mihte swa ðeah on his mode afindan. þæt he ðone nacodan mid nahte ne gefrefrode. ac tocearf his basing on emtwa mid sexe. and sealde oðerne dæl þam earman wædlan. and mid þam ofcyrfe hine eft bewæfde; Þa hlogon ða cempan sume ðæs basinges. sume eac geomerodon swiðe on mode. þæt hi naht ðyllices ðam ðearfan ne gebudon. ða ða hi eðelicor hine mihton scrydan; On þære ylcan nihte æteowode crist hine sylfne martine on swefne mid ðam basinge gescrydne. and het hine sceawian gif he ða sylene oncneowe. and se hælend sona his englum ðus sæde; Martinus me bewæfde efne mid ðyssere wæde. þeah ðe he ungefullod gyt farende sy; Martinus ða fægnode þære fægeran gesihðe. and wearð þa gefullod forhraðe on criste ða ða he on ylde eahtatyne geara wæs; Æfter ðisum gelamp on ðære leode gewinn. þæt Iulianus se casere gecwæð to gefeohte. and dælde his cempum cynelice sylene. þæt hi on ðam gewinne werlice ongunnon; Þa nolde martinus geniman his gife. ne on ðam gefeohte his handa afylan. ac cwæð þæt he wolde criste ðeowian. on gastlicum gecampe æfter his cristendome; Ða cwæð se wælhreowa þæt he wære afyrht for ðan toweardan gefeohte. na for criste eawfæst; Þa andwyrde martinus unforht ðam casere; Ic wille ðurhgan orsorh ðone here mid rodetacne gewæpnod. na mid readum scylde. oððe mid hefegum helme. oþþe heardre byrnan; Ða het se hæðena cyning healdan martinum þæt he wurde aworpen ungewæpnod ðam here; Þa nolde se hælend his ðegen forlætan. ac gesibbode þæt folc sona þæs on merien. þæt hi to ðæs caseres cynegyrde gebugon; Hwæt ða martinus ðone wælhreowan forlet. and beah to hilarium þam gelæredan biscope. se ðe ða on worulde wuldorful wæs gehæfd. scinende swa swa tungel. on soðre lare; Mid ðam he wunode on weligre lare to langum fyrste. oð þæt he his frynd geneosode on fyrlenum earde. wolde hi feondum ætbredan. ðurh halwendum fulluhte. ðe ða gyt hæðene wunodon; Þa ða he com to munton ða gemetton hine sceaðan. and heora an hine sloh mid æxe on his heafod; He wearð þa gebunden. and heora anum betæht; Ða befran se sceaða þe hine onsundron heold hwæt he manna wære. oððe wære ofdræd; Martinus him to cwæð. þæt he cristen wære. and on eallum his life nære swa orsorh; Begann ða to secgenne þam sceaðan geleafan. and mid boclicere lare hine læran ongann; Hwæt ða se sceaða sona gelyfde. on ðone lifigendan god. and tolysde ða bendas. his halwendan lareowes. and him swa filigde on eawfæstum ðeawum. siððan .a. lybbende; Æfter ðisum gemette martinus þone deofol. se axode ardlice hwider he siðode. sæde þæt he wolde his wiðerwinna beon. on eallum his færelde. swa hwider swa he ferde; Þa andwyrde se halga sona ðan deofle. Ne ondræde ic ðe. Drihten is min gefylsta. and se sceocca fordwan of his gesihðe ða; Martinus ða siððan siðode to his magum. and awende his moder of manfullum hæðenscipe. and manega hire to eacan eac to gode gebigde. þeah ðe se fæder ana hæðengilda wunode; Be ðam we magon tocnawan þæt gehwilce geðeoð to heofenan rice. þeah ðe heora frynd losian. þa ða se mæra wer swa micclum geðeah. and his fæder forwearð on fulum hæðenscipe; On ðam timan asprang Arrianes gedwyld wide geond eorðan. þam martinus wiðfeaht. oð þæt he forwel oft yfele wearð geswenct; He ðygde unlybban eac on his mete. ac he ða frecednysse þæs færlican attres mid gebedum afligde. þurh fultum drihtnes; Þa cyrde martinus ongean to hilarium swa swa he mid wope hine georne bæd. þæt he æfter ðam siðe. hine gesecan sceolde; Hilarius ða eft mid estfullum mode hine underfeng. fægen his cymes. and martinus siððan him mynster arærde. buton ðære byrig mid munuclicere onbryrdnysse; Æfter ðisum geðeodde sum hæðen wer him to. and se binnon feawum dagum swa færlice swealt. þæt he on fulluhte underfangen næs. for ðan ðe martinus ða on neawiste næs. ac com ða to huse hearde gedrefed. and hine sylfne astrehte. sona ofer ðone deadan. drihten biddende. þæt he him lif sealde. and he wearð ða geedcucod æfter lytlum fyrste. and sona gefullod. gesundful leofode to manegum gearum. and gewisslice sæde þæt he wære gelæd to leohtleasre stowe. and swærlice geswenct. on sweartum witum; Ða comon þær fleogende twegen fægre englas. and hine gelæddon ongean to life for martines bene. swa swa he bæd æt gode; Sum ungesceadwis man hine sylfne aheng þæt he fotum span. and his feorh forlet. þæt wearð ða mid wope þam halgan were gecydd. and he genealæhte þam lifleasan men. and hine unwurðne of deaðe arærde. þurh his ðingrædene wið þone soðan god; Þæt turonisce folc hine ða geceas him to leodbiscope. ðeah ðe he lange wiðcwæde. and of mynstre nolde nawar beon gemet. oð þæt sum fæmne hi facenlice hiwode sarlice seoce. and asende wið his; Þa ferde martinus and þæt folc his cepte. and hine gelæhton swa swa hi ær geleornodon ealle clypigende mid anre stemne. þæt martinus wære wyrðe þæs hades. and þæt folc gesælig ðurh swilcne biscop; He wearð ða gehalgod swa swa hi ealle gecuron. and ðone had geheold mid soðre eadmodnysse on ðære ylcan anrædnysse þe he ær on leofode; He heold his ðeawas swa swa healic biscop. and his muneclice ingehyd swa þeah betwux mannum; He arærde him munuclif on micelre digelnysse twa mila fram ðære ceastre turoniscre ðeode; Þæt mynster he gelogode mid wellybbendum mannum. þæt wæron hundeahtatig muneca. þe him anmodlice gehyrdon. and him eallum wæron heora ðing gemæne. æfter regollicere gesetnysse ne hi naht synderlices næfdon; Næs heora nanum alyfed on ðam life ænig cræft. buton halgum gebedum. and heora gewritum; Seo yld hi gebæd. and seo iuguð wrat; Symle hi sæton ætsomne to gereorde. næs þær wines drenc buton wannhalum mannum; Heora forwel fela wæron mid waces olfendes hærum to lice gescrydde. and þær laðode softnys; Of ðam mynstre geðugon æðele biscopas. þurh martines lare gehwilcum leodum; Ðær wæs ða gehæfd gehende ðære byrig swilce halig stow. mid healicum gedwylde. and weofod geset mid micclum wurðmynte swilce ðær gereste sum halig cyðere; Þa befran martinus æt þam mæssepreostum ðæs martires naman. þe hi swa micclum wurðodon; Ða nyste heora nan his naman to secgenne. ne on hwæs timan he ðrowunge underhnige; Hwæt ða se biscop mid his gebroðrum ferde to þære ylcan stowe. and þone ælmihtigan bæd þæt he geswutelode mid soðre gebicnunge. hwæne ðær swa mærne þæt mennisc wurðode; Þa wearð þær æteowod an atelic sceadu on sweartum hiwe. and sæde þæt he wære for stale ofslegen. na for soðum geleafan. and wunode on wite mid wælhreawum sceaðum. for his mandædum. na mid drihtnes cyðerum; Ða towende se biscop þæt weofod sona. and þa dwollican socne mid ealle adwæscte; Hit gelamp eac swilce on oðrum timan. þæt anre wydewan sunu wearð to deaðe gebroht. and hrædlice gewat fram woruldlicum bricum. and se halga martinus for hine gebæd on ðæs folces gesihðe. and he sona aras to ðam lænan life þe he ær forlet; Þurh ðam tacne gelyfdon of ðære leode gehwilce on ðone lifigendan god. ðe hine to life arærde; On ðære ylcan byrig he gehælde an mæden mid halwendum smyrelse gehalgodes eles. þæt ðe fram cildhade symle ær dumb wæs; He ferde eft siððan embe sumere neode. þa ofseah he feorran ða hæðenan ferian an lic to eorðan. mid anþræcum gehlyde. and he ealle gefæstnode heora fet to eorðan on ðære stowe þe hi steppende bæron mid his strangan bene swilce mid bende; Hi tyrndon mid bodige gebigedum sceancum. and heora fotwylmas awendan ne mihton. oð þæt se halga hi eft alysde. and let hi forðgan. for his godnysse; Se halga towearp eac sum hæðengyld. and wolde aheawan ænne heahne pinbeam. se wæs ær gehalgod þam hæðenum godum; Ða noldon ða hæðenan þam halgan geðafian. þæt he swa halig treow æfre hynan sceolde; Cwæð þeah heora an þæt he hit underfenge feallende to foldan. and hi hit forcurfon. gif he on god truwode þurh trumne geleafan; Þa geðafode martinus. þæt mid gebylde. and wearð gebunden under ðam beame geset ðider ðe he bigde mid healicum bogum. and næs him nan wen þæt he ahwar wende buton to ðam halgan. swa swa he ahyld wæs; Hwæt ða ða hæðenan aheowon þæt treow mid ormætre blisse. þæt hit brastliende sah to ðam halgan were. hetelice swiðe; Þa worhte he ongean ðam hreosendum treowe þæs hælendes rodetacn. and hit ðærrihte ætstod. wende ða ongean. and hreas underbæc. and fornean offeoll ða ðe hit ær forcurfon; Þa awurpon ða hæðenan sona heora gedwyld. and to heora scyppende sæmtinges gebugon mid micclum geleafan ðurh martines lare; Eft he ontende sum hæðen templ. ða gewende se lig ðurh þæs windes blæd to sumes mannes huse ðe þær gehende stod. ac martinus astah on ðam sticelan hrofe. and sette hine sylfne ongean ðam swegendum lige. and he sona ðreow ðwyres wið þæs windes mid micclum gewinne for ðæs weres mihte. and wæs ða geholpen ðam unscyldigum huse; Gelome he towearp gehwær hæðene gyld. þa wolde he æne an eald hus tocwysan þe wæs mid gedwylde. deoflum gehalgod. ac mennisce handa hit ne mihton towurpan. for ðam fæstum gefege þæs feondlican temples; Þa comon ðær fleogende færlice englas of healicre heofenan. and hi þæt hus towurpon. þurh gastlicne cræft. ðam godan to blisse; Sum hæðen man wolde hine acwellan mid atogenum swurde. and se halga aleat and astrehte his swuran under ðam scinendan brande. ða feoll se cwellere afyrht underbæc arleas oð þæt. and ða bæd forgifenysse. gecnæwe his manes to ðam mæran were; Eac sum oðer arleas hine wolde slean on his halgan heafde mid heardum isene. ac þæt wæpen wand aweg mid þam slege of ðæs reðan handum þe hine hynan wolde; Sum mæden he gehælde mid gehalgodum ele. þæt þe langlice læg on legerbedde seoc. toslopen on limum. samcucu geðuht. and aras ða gesund on gesihðe þæs folces; Tetradius hatte sum hæðen þegen his ðeowcnapena an wearð þearle awed. þa sette martinus his handa him onuppon. and se feond fleah forht for ðam halgan. and se ðeowa siððan gesundful leofode. and his hlaford beah mid geleafan to gode mid eallum his hirede. þe ær ðan hæðen wæs; Martinus eac com to anes mannes huse his cnapa wæs awed wunderlice ðurh deofol. and arn him togeanes mid gyniendum muðe; Þa bestang se halga his hand him on muð. het hine ceowan mid scearpum toðum. his liðegan fingras. gif him alyfed wære; Se woda ða awende aweg his ceaflas fram ðære halgan handa. swilce fram hatum isene. and se awyrgeda gast gewat of ðam men ut ðurh his gesceapu. mid sceandlicum fleame; Martinus gelacnode mid ænlipium cosse ænne hreoflinne mannan fram his micclan coðe. and fram atelicum hiwe his unsmeðan lices; Manega eac wurdon mettrume gehælede þurh his reafes hrepunge. swa swa hit geræd is; Sumes gerefan dohtor he ahredde fram fefore. ðurh his ærendgewrit þe heo adlig underfeng; Eft æt sumum sæle ætslad se halga wer on ðam healicum gradum æt þam halgum weofode. swa þæt he fornean eal wearð tocwysed. ac on þære nihte hine gelacnode god ðurh his halgan engel to ansundre hæle; Oft hine geneosodon englas of heofenum. and cuðlice tospræcon for his clænan life; Seo halige MARIA eac swilce gecom to ðam halgan were on sumere tide mid twam apostolum. Petre. and Paule. mid twam mædenum. Tecla. and Agna. and mid hire geneosunge hine gearwurðode. and micclum gehyrte. þurh hire andwerdnysse; Eac se halga biscop geseah gelome þa awyrigedan deoflu mid mislicum gedwymorum; He nateshwon ne ondred heora deofellican hiw. ne he næs bepæht ðurh heora leasungum; Hwilon com se deofol on anre digelnysse mid purpuran gescryd. and mid helme geglengd to ðam halgan were þær he hine gebæd. and cwæð þæt he wære witodlice se hælend; Þa beseah martinus wið þæs sceoccan leoht. gemyndig on mode. hu se metoda drihten cwæð on his godspelle be his godcundan tocyme. and cwæð to ðam leasan mid gelæredum muðe; Ne sæde ure hælend þæt he swa wolde beon mid purpuran gehiwod. oþþe mid helme scinende. þonne he eft come mid engla ðrymme; Ða fordwan se deofol dreorig him fram. and seo stow ða stanc mid ormætum stence. æfter andwerdnysse þæs egeslican gastes; Martinus se halga scean on witegunge. and mannum witegode manega towearde ðing. ðe wæron gefyllede swa swa he foresæde; Hwilon æt his mæssan men gesawon scinan færlice æt his hnolle swilce fyren clywen. swa þæt se scinenda lig his locc up ateah; He wolde geneosian sumne adligne mannan æt sumon sæle. se hatte Euantius. ac he wearð gehæled. ær se halga come into his huse. þurh þæs hælendes gife; Þa wæs ðær an cnapa geættrod þurh næddran swiðe toswollen. þurh ðæs wyrmes slege. unwene his lifes. ac he wearð ahred þurh martines hrepunge fram ðam reðan attre; Se eadmoda biscop ðe we ymbe sprecað wæs swiðe geðyldig wið þwyrum mannum. and him ne eglode heora hospspræc. ac forbær bliðelice ðeah ðe him man bysmor cwæde; He nolde olæcan ænigum rican mid geswæsum wordum. ne eac soð forsuwian; Gif him ænig heafodman hwilces ðinges forwyrnde. ðonne wende he to gode mid gewunelicum gebedum. and him sona getiðode his scyppendes arfæstnys þæs ðe se woruldrica him forwyrnde on ær; Hit gelamp hwilon þæt an wod man gesæt þær ðær se eadiga wer hine ær gereste. and he wearð gewittig ðurh þæs weres geearnungum þe on ær þæt setl swa gebletsode; Menn he gehælde fram mislicum coðum. and eac swilce nytenum læcedom forgeaf ahredde fram wodnysse. and het faran aweg to þære eowode þe hi of adwelodon; Swa micel mildheortnys wæs on martine. þæt he het hwilon ða hundas ætstandan. þe urnon on dræfe deorum getenge. and ahredde ða deor. fram andwerdum deaðe; Sum earm wif wæs eallunge geswenct. þurh blodes gyte. and heo ongann hreppan þæs halgan gewædu. and wearð sona hal; Ne mage we awritan ealle his wundra on ðisum scortan cwyde. mid cuðum gereorde. ac we wyllað secgan hu se soðfæsta gewat; DE EIUS OBITU; MARTINUS se eadiga wiste his geendunge gefyrn. ær he ferde fram eallum frecednyssum ðises lænan lifes to his leofan drihtne. and he cydde his forðsið sumum his gebroðrum; Þa wæron on ðam timan. ungeðwære preostas. on anum his mynstra. ða he wolde sibbian. ær his forðsiðe. and ðider siðode; Ða geseah he swymman. scealfran on flode. and gelome doppetan. adune to grunde. ehtende ðearle. þære ea fixa; Þa cwæð se halga wer to his geferan; Þas fugelas habbað feonda gelicnysse. ðe gehwilce menn unwære beswicað. and grædelice gripað to grimre helle; Ða het martinus ða mæðleasan fugelas. ðæs fixnoðes geswican. and to westene siðian. and ða scealfran gewiton. aweg to holte. ealle endemes. and ða ea forleton. be martines hæse. þæs mæran weres; Æfter ðisum becom se biscop to ðam mynstre. and ða ungeðwæran preostas ðreade for gyltum. and on sibbe gebrohte mid geswæsre lare; Ða wearð he geuntrumod eallum lymum. and sæde his gyngrum þæt he sceolde gewitan; Þa wurdon hi ealle endemes astyrede. and mid micelre heofunge hine befrinon; Hwi forlætst þu fæder. ðine fostorcild? Oððe hwam betæhst ðu us nu forlætene? Soðlice becumað ungesewenlice wulfas to ðinre eowode. and hwa bewerað hi? We witon þæt ðu gewilnast to ðam wuldorfullan drihtne. ac þe sind gehealdene ðine meda gewisse. gemiltsa us swiðor. and swa gyt ne forlæt; Martinus ða wende mid ðisum wordum to gode. Ne wiðcweðe ic drihten to deorfenne gyt. gif ic nydbehefe eom gyt þinum folce. Ne ic ne beladige. gyt me for ylde. beo ðin willa. .a. weroda drihten; Æfter ðisum gebede he abad on ðam legere ane feawa dagas mid fefore gewæht. þurhwacol on gebedum. on flore licgende. bestreowod mid axum. on stiðre hæran upahafenum eagum. and handum to heofenum. and ne geswac his gebeda. oð þæt he sawlode; He geseah ðone deofol standan swiðe gehende. and hine orsorhlice axian ongann; Þu wælhreowe nyten to hwi stenst ðu þus gehende? Ne gemetst þu on me. aht witniendlices. Me soðlice underfehð se heahfæder Abraham. into his wununge on ecere wynne; Æfter ðisum worde gewat seo sawul of ðam geswenctan lichaman sona to gode; Hwæt ða gehyrdon gehwilce on life halige englas singan on his forðsiðe. bliðe on heofenum þæs halgan tocymes; His lic wearð gesewen sona on wuldre. beorhtre ðonne glæs. hwittre ðonne meoloc. and his andwlita scean swiðor þonne leoht. þa iu gewuldrod to ðam toweardan æriste; Hundeahtatig geara he wæs on his life. ða ða he of worulde gewat to heofenum; Eala hwilc heofung holdra. and geleaffulra. hlude ða swegde. and swiðost ðæra muneca. and mynecena wop. on martines deaðe; Is eac to gehyrenne hu ða leoda wunnon. ymbe þæs halgan lic. him betwynan þearle; Seo burhwaru wolde ðe he on biscop wæs. þæt sind Turonisce ðone halgan geniman. and Pictauienscisce þearle wiðcwædon. woldon habban ðone ylcan þe hi ær alændon to ðam biscopdome. of heora burhscire. cwædon þæt he wære heora munuc æt fruman. and woldon hine habban. huru swa deadne; Betwux ðisum gewinne wearð se dæg geendod. and butu ða burhwara besæton ðone halgan; Þa on middere nihte. gewurdon on slæpe. pictauienscisce. bepæhte forswiðe. þæt of ealre ðære menigu. an man ne wacode; Hwæt ða Turonisce þone halgan gelæhton. and to scipe bæron mid swiðlicere blisse. and mid gastlicum sange þone sanct ferodon. to ðære ylcan byrig. þe he on biscop wæs; Ða wurdon ða oðre. awrehte mid þam sange. and gecyrdon him ham. hearde ofsceamode; On ðisum dæge gewat se halga wer to gode. mærlice of worulde. mid micclum wundrum geglencged; Uton hine biddan þæt he us ðingige to þam lifigendan gode. ðe he on life gecwemde; Sy ðam a wuldor on ecere worulde. ðe leofað and rixað þurh hine sylfne god

