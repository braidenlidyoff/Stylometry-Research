Se casere ða and his biscopas arærdon mære cyrcan ofer heora lichaman to lofe ðam ælmihtigum gode. se ðe leofað and rixað. a. on ecnysse. amen: : ÆCHom II, 33 Cited by page and line no. following ed. DOMINICA 12. POST PENTECOSTEN. Dixit iesus ad quosdam qui in se confidebant tamquam iusti; et aspernabantur ceteros. parabolam istam; ET RELIQUA; Drihten sæde þis bigspel be sumum mannum þe on him sylfum truwodon þæt hi rihtwise wæron. and oðre forsawon. þus cweðende; Twegen men eodon into godes temple hi to gebiddenne. An wæs sunderhalga. and oðer wæs openlice synful; Þa stod se sunderhalga. and hine ðus gebæd; God ic ðancige þe. þæt ic ne eom na swilce oðre men. reaferas. and unrihtwise. forligras. oððe swilce þes manfulla ðe her stent; Ic fæste twegen dagas on þære wucan. and ic teoðige ealle mine æhta; Ða stod se synfulla feorran ne dorste his eagan upahebban. ac beot his breost þus cweðende; God ælmihtig. miltsa me synfullum; Nu cwæð se hælend be ðisum; Soð ic eow secge. þes eode ham gerihtwisod. swiðor ðonne se sunderhalga. for ðan ðe ælc þe hine onhefð bið geeadmet. and se ðe hine sylfne geeadmet. bið ahafen; Þis godspel mæg beon twyfealdlice getrahtnod. ærest be iudeiscum folce. and be hæðenum ðeodum þe to cristendome gebugon. and eft siððan be ælcum menn. ðe hine sylfne godne talað. and oðre forsihð; Þæt iudeisce folc wæs upahafen swilce þurh rihtwisnysse þære ealdan .æ. and on ðære hi sylfe herodon. and þæt hæðene folc feor fram gode. andette mid eadmodnysse his synna. and wearð gode genealæht and ahafen. and þæt iudeisce folc gewat fram gode forsewen þurh heora upahefednysse. and agenre bogunge; Ælc man ðe hine godne talað and oðre forsihð. bið fram gode forsewen. swa swa se sunderhalga wæs. þe hine sylfne ðurh agenum geearnungum godne tealde. and ðone oðerne hyrwde; He eode into godes temple hine to gebiddenne. þa nolde he hine gebiddan ac herian. tealde his godan dæda. swilce god hi nyste; He cwæð; God ic ðancige ðe. þæt ic ne eom na swilce oðre menn; Ealles to micel clypung. þæt he nære oðrum mannum gelic; Huru gif he cwæde þæt he nære sumum oðrum mannum gelic. ac he cwæð. ic ne eom swilce swa oðre men. swilce he cwæde. Ic ana eom rihtwis. and ða oðre sind synfulle; Ic fæste twegen dagas on ðære wucan. and ic teoðie ealle mine æhta; Nis her nan gebed on ðisum wordum. ac is gylp; Se synfulla stod feorran gecnæwe his misdæda. and ne dorste his eagan upahebban. ac sloh his breost þus cweðende; Deus. propitius esto mihi peccatori; Þæt is god ælmihtig. gemiltsa me synfullum; Her is gebed on ðisum wordum. and her is synna andetnys; Betere bið þæt se man mid feawum wordum mid onbryrdum mode to ðam ælmihtigan gode clypige. þonne he menigfealdlice sprece. and his worda ne gyme; Mid anre clypunge wearð þes synfulla gerihtwisod. swa swa drihten be him cwæð; Soð ic eow secge. he eode ham gerihtwisod. fram ðam oðrum; Is swa ðeah swiðe fremfullic. þæt gehwa hine gelome. and geornlice to gode gebidde. gif his mod bið to ðan swiðe onbryrd; Elles man sceal hine sceortlice. mid onbryrdnysse. and behreowsunge gebiddan; Ne sceole we tellan gif we hwæt lytles to gode gedoð. ac we sceolon geriman ure misdæda mid wope and geomerunge. and þæra miltsunge gebiddan; Þeah ðe hwa micel to gode gedo. and siððan mid gylpe ætforan gode his weldæda gerime. þonne beoð hi gode swa gecweme. swa him wæron þæs gylpendan sunderhalgan; Nis gode nan neod ure godan dæda. ac hi fremiað us sylfum to ðan ecan life. gif hi buton ydelum gylpe for his lufon beoð gefremode; He secð godne willan on urum dædum. na his neode; Ðeah ðe hwa fede ænne ðearfan oððe ma for godes naman. hu mæg he þæt to micclum tellan. þonne god afett hine and ealne middaneard; Gif he sum hus gode arærð. hwæt mæg þæt to wiðmetennysse þære healican heofenan. and ðære ecan wununge þe god him gearcað on his rice. to edleane þæs lytlan huses; Se witega Ezechiel awrat be ðam feower nytenum þe him æteowode wæron. þæt hi hæfdon eagan him on ælce healfe; An þæra nytena wæs on menniscre ansyne him æteowod. oðer on leon ansyne. þridde on cealfes. feorðe on earnes; Þas feower nytenu getacnodon ða feower godspelleras. Matheus. Marcus. Lucas. Iohannes. and eac ealle godes bydelas þe ða godspellican lare bodedon; Þa feower nytenu hæfdon eagan on ælce healfe heora lichaman. for ðan ðe godes gecorenan sceolon foresceawian heora dæda on ælce healfe. swa þæt hi symle god gewilnian. and wið yfel hi gewarnian; Ac hit getimað oft for ure tyddernysse. þæt we sume ðing forgimeleasiað. þa hwile þe we ymbe sume hogiað. and buton twyn næbbe we nan eage þær ðær seo gymeleast bið; Efne þes sunderhalga þe we ær ymbe spræcon. hæfde opene eagan to forhæfednysse. to ælmesdædum. to ðancigenne gode. ac he næfde nænne wærscipe þæt he ða soðan eadmodnysse on his weldædum geheolde; La hwæt fremað ðære burhware þeah ðe þæt port beo trumlice on ælce healfe getimbrod. gif ðær bið an hwem open forlæten. þæt se onwinnenda here þurh ðam infær hæbbe? We sceolon on urum weldædum blissian mid soðre eadmodnysse. and urum drihtne geornlice ðancian his gife. þæt he us geuðe þæt we moston his willan gewyrcan. ðurh sume weldæde; Ne mæg nan man naht to gode gedon buton godes gife. swa swa se apostol paulus cwæð; Þu mann. hwæt hæfst ðu þæs þe ðu fram gode ne underfenge? Hwi wuldrast ðu swilce ðu nan ðing ne underfenge; Be ðan ylcan cwæð eac ure drihten; Ne mage ge nan ðing to gode gedon. buton me; Þeah ðe ure dæda beon gode geðuhte. to hwan magon hi gif hi gode ne liciað? ælc ðæra ðe hine onhefð bið geeadmet. and se ðe hine sylfne geeadmet. se bið ahafen; Ne bið þes cwyde na symle sona gefylled. on manna gesihðum. bið swa ðeah forwel oft. swa swa we on bocum gehwær rædað. þæt se ælmihtiga scyppend foroft ða ofermodan unðances geeadmette; An ðæra wæs nabochodonosor. Oðer wæs his sunu Balthasar. and manega oðre him to eacan þeah ðe we ðas sinderlice namian; Nabochodonosor se hæðena cyning gehergode on godes folce on iudea lande. and for heora mandædum god þæt geðafode; Ða genam he ða maðmfatu gyldene and sylfrene binnon godes temple. and to his lande mid him gelædde; Hit gelamp eft siððan þæt he on swefne ane gesihðe be him sylfum geseah. swa swa him syððan aeode; Æfter ðison ymbe twelf monað eode se cyning binnon his healle. mid ormætre upahefednysse. herigende his weorc and his mihte. and cwæð; Hu ne is þis seo miccle babilon ðe ic sylf getimbrode. to cynestole and to ðrymme me sylfum. to wlite and to wuldre. mid minum agenum mægene and strencðe; Ac him clypode þærrihte to. swiðe egeslic stemn of heofenum. þus cweðende; Þu nabochodonosor. þin rice gewit fram ðe. and þu byst fram mannum aworpen. and ðin wunung bið mid wildeorum. and þu etst gærs swa swa oxa seofon gear. oð þæt ðu wite þæt se healica god gewylt manna ricu. and þæt he forgifð rice ðam ðe he wile; Witodlice on þære ylcan tide wæs þeos spræc gefylled ofer nabuchodonosor. and he arn to wuda. and wunode mid wildeorum. leofode be gærse. swa swa nyten. oð þæt his feax weox swa swa wimmanna. and his næglas swa swa earnes clawa; Eft siððan him forgeaf se ælmihtiga wealdend his gewitt. and he cwæð; Ic nabuchodonosor ahof mine eagan up to heofonum. and min andgit me wearð forgifen. and ic ða bletsode þone hehstan god. and ic herode and wuldrode þone ðe leofað on ecnysse. for ðan ðe his miht is ece. and his rice stent on mægðe. and on mægðe; Ealle eorðbugiende sind to nahte getealde. on his wiðmetennysse; Æfter his willan he deð ægðer ge on heofonan ge on eorðan. and nis nan ðing þe his mihte wiðstande. oððe him to cweðe. hwi dest ðu swa; On ðære tide min andgit gewende to me. and ic becom to wurðmynte mines cynerices. and min mennisce hiw me becom; Mine witan me sohton. and min mærð wearð geeacnod; Nu eornostlice ic mærsige and wuldrige ðone heofonlican cyning. for ðan ðe ealle his weorc sind soðe. and his wegas rihtwise. and he mæg geedmettan. þa ðe on modignysse farað; Þus geeadmette se ælmihtiga god. ðone modigan cyning nabuchodonosor; Balthasar his sunu feng to rice æfter his fæder geendunge. and næs gemyndig his fæder swingle. ac wearð ahafen mid modignysse ongean ðam ælmihtigum; On sumere tide he feormode ealle his witan. and het beran forð þa gyldenan and sylfrenan maðmfatu þe his fæder on godes temple binnon Hierusalem genam; Hi druncon ða of ðam halgum fatum. and herodon heora hæðenan godas. ac þærrihte wearð gesewen swilce anes mannes hand writende on ðære healle wage. ætforan ðam cyninge þas word; Mane. Thechel. Phares; Þa wearð se cyning to ðan swiðe afyrht. þæt he eal scranc. and him man lædde þone witegan to Danihel; He cwæð to ðam witegan; Ræd me þis gewrit. and ic ðe forgife eal purpuran reaf. and gyldenne swurbeah. and þu bist se ðridda mann to me on minum rice; Danihel him andwyrde; Gif ðam þe ðu wille ðine sylene.ðis gewrit ic ðe gerecce; Ðu noldest ðe warnian þurh ðines fæder ðreale. ac drunce of godes maðmfatum. and herodest ðine hæðenan godas. dumbe. and deafe. nu asende se ælmihtiga god þe ðis gewrit. þe on ðinre healle wage stent; Mane .Thechel. Phares; Mane. þæt is god hæfð geteald þin rice. and geendod; Thechel þæt is he awæh ðin rice on wægan. and he hit afunde gewanod; Phares. þæt is ðin rice is todæled. and forgifen medum. and persciscum; Þa het se cyning syllan ðam witegan danihele purpuran reaf. and gyldenne swurbeah. and het cyðan geond eall. þæt he wære se ðriddan man to him; On ðære ylcan nihte comon medas. and ofslogon þone balthasar. and darius meda. feng to his rice; Fela bysna we mihton eow gereccan be ðison andgite. hu se ælmihtiga foroft ða modigan geeadmette. and þa eadmodan geuferode. and ahof. ac ge magon be ðison gif ge wyllað micel understandan. and ðurh þas race ge magon eow sylfe gerihtlæcan to soðre eadmodnysse. gif ge gesælige beoð

