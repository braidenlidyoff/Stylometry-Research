Geunne eow se ælmihtiga þurh his mægenðrymme. on ðyssere worulde gesundfulnysse. and soðre eadmodnysse. and eow ahebbe to his heofonlican rice. se ðe ana gewylt ealra gesceafta. Amen: : ÆCHom II, 34 Cited by page and line no. following ed. VIII. X. KALENDAS SEPTEMBRIS. ASSUMPTIO SANCTE MARIE UIRGINIS. Men ða leofostan hwilon ær we rehton eow ðone pistol þe se halga Hieronimus sette be forðsiðe þære eadigan Marian cristes meder. þurh þone he adwæscte ða dwollican gesetnysse þe samlærede men sædon be hire forðsiðe; Nu wylle we eow gereccan be ðam halgum godspelle þe man æt ðyssere mæssan eow ætforan rædde; Intrauit iesus in quoddam castellum. Et reliqua; Se hælend becom into sumere eaðelican byrig. and an wif martha gehaten gelaðode hine to hire gereorde; Heo hæfde ane swustor maria gehaten. seo sæt æt drihtnes fotum and georne his lare hlyste; Martha soðlice hire swuster eode carful. ymbe drihtnes ðenunge; Heo stod ða. and cwæð to ðam hælende; Drihten. hwi nelt ðu hogian. þæt min swuster me læt ana ðenian. sege hire þæt heo me fylste; Hire andwyrde se hælend and cwæð; Martha. martha. þu eart carful and bysig ymbe fela ðing; Witodlice. an ðing is nydbehof; Maria geceas þone selestan dæl. se ðe ne bið hire næfre ætbroden; Ne sprecð þis godspel nan ðing sinderlice be cristes meder. ac man hit ræt swa ðeah gewunelice æt hire mæssan. for ðære cyrclican gesetnysse; Augustinus trahtnunge we fyliað. on ðisum godspelle; Þas twa wif martha and maria wæron þæs lazares geswustru. þe se hælend of deaðe arærde; Hi wæron butu þæs hælendes leorningmen. and he gelome æt heora huse hine gereordode. mid his leorningcnihtum; Hi wæron gecyrrede to micelre eawfæstnysse ðurh cristes lare and wundrum. and he hi lufode for ði; He underfeng heora ðenunga. for ðan ðe he hæfde soðne lichaman. þurh ðone ðe him hingrode and þyrste; Se underfeng þæra wimmanna þenunge. in ðam huse. se ðe on westene wæs fram englum gereordod; Nu ðencað sume men þæt ða wif wæron gesælige. þæt hi swilcne cuman underfengon; Soð þæt is. gesælige hi wæron. ac swa ðeah ne ðurfe we ceorian þæt drihten nis lichamlice on ðyssere worulde wunigende nu swa swa he ða wæs. þæt we mihton hine eac to us gelaðian. for ðan ðe he cwæð. swa hwæt swa ge doð on minum naman anum ðam læstum. þæt ge doð me sylfum; Martha wæs swiðe bysig ymbe drihtnes ðenunge. and hire swuster maria sæt stille æt drihtnes fotum. heorcnigende his lare; Martha swanc. and maria sæt æmtig; On ðisum twam geswustrum wæron getacnode twa lif. þis geswincfulle ðe we on wuniað. and þæt ece ðe we gewilniað; Þæt an lif is wræcful. þæt oðer is eadig; An hwilwendlic. oðer ece; Martha spræc cuðlice to ðan hælende. wolde þæt he hete hire swuster hire fylstan æt ðære ðenunge þe heo micclum ymbhogode. þa beladode drihten marian and cwæð; Martha. martha. þu eart carful and bysig ymbe fela ðing. witodlice an ðing is nydbehof; An ðing bið geset. toforan eallum; Nis þæt an ðing fram manegum. ac manega ðing sind fram ðam anum; Fela ðing sind geworhte. ac an is se ðe geworhte heofenas and eorðan. sæ and ealle gesceafta. þa ealle gescop and geworhte an god. se ðe ana is soð god. on ðrim hadum wunigende; Efne ða gesceafta sindon swiðe gode. ac se ana is betere ðe hi ealle gescop; Þises anes gewilnode maria. ða ða heo gesæt æt godes fotum his word heorcniende; Martha wæs geornful hu heo mihte god fedan. maria hogode swiðor hu heo mihte þurh godes lare hire sawle gereordigan. for ðan þe ðæs modes gereordung is betere. þonne ðære wambe; Seo swuster hi wolde habban to hire bysegan. ac drihten wæs hire forespreca. and heo sæt ða orsorhgre; Drihten cwæð; Maria geceas þone selestan dæl. se ðe ne bið hire næfre ætbroden; God wæs marthan ðenung ða ða heo ðam ælmihtigan þenode. ac swa ðeah maria geceas þone selran dæl; Hwi selra? For ðan ðe hit ne bið hire næfre ætbroden; Witodlice þæt þæt martha geceas. is hire nu ætbroden; Heo geceas geswinc. ac hire is þæt ætbroden. for ðan ðe crist hi gebrohte to ecere reste on his rice. swa swa he behet eallum him ðeniendum. þus cweðende; Ðær ðær ic sylf beo. þær bið min ðen; Martha swanc ða swilce on rewette. and maria sæt stille swilce æt ðære hyðe; Heo wæs bysig ymbe anum ðinge. and heold þæs witegan cwyde þe cwæð; Me is god þæt ic me to gode geðeode. and sette minne hiht on drihtne; Swiðe god ðenung is and herigendlic. þæt gehwa godes ðearfum ðenige. and swiðost ðam eawfæstum godes ðeowum. ac swa ðeah mare is þæt man þa heofenlican lare secge þam ungelæredum. and heora sawla gereordige þe næfre ne ateoriað. þonne man ðone deadlican lichaman mid brosniendlicum mettum afylle; Ægðres men behofiað. ge bigleofan ge lare. ac swa ðeah hwonlice fremað þæs mannes lif. ðe bið nytene gelic. ðe hawað symle to ðære eorðan þæt is to eorðlicum ðingum. and for andgitleaste ne cann his mod awendan to ðam upplicum ðingum ne to ðam ecan life; Paulus cwæð. Se ðe ne cann. hine man eac ne cann; Eft he cwæð; Þa ðe buton godes æ. syngiað. ða losiað eac buton godes .æ; On ðisum wræcfullum life we sceolon earmra manna helpan. we sceolon ða hungrian fedan. nacode scrydan. cuman underfon. hæftlingas ut alysan. ða ungeðwæran gesibbian. untrume geneosian. deade bebyrian; Ðas ðenunga sindon on ðisum life. þe martha getacnode; Witodlice on ðam toweardan life ðe maria getacnode ne beoð ðas neoda. ne ðas ðenunga; Þær we beoð gefedde. and we ðær nænne ne afedað. þær bið fulfremed þæt maria her geceas; Be ðan life cwæð se hælend. þæt he deð his halgan sittan. and he sylf farende him ðenað; Ðam he ðenað þonne. ðe him nu ðeniað. þurh ðearfena ðenunge; For ði is marthan ðenung swiðe herigendlic. ðurh hi wæs maria geherod; Þeah ðe se lareow halig beo. hraðe asleacað his tunge to ðære godcundan bodunge. gif he næfð þone lichamlican fodan. is swa ðeah selre þæt þæt ece is; We sædon eow and gyt secgað. þæt ðas twa geswustru hæfdon getacnunge ðises andwerdan lifes. and ðæs ecan; On ðam anum huse wæron twa lif. and þæt soðe lif crist; On marthan wæs getacnung ðises andwerdan lifes. on marian ðæs toweardan; Þæt þæt martha dyde. þær we sind; Þæt þæt maria dyde. to ðam we hopiað; Ægðer lif is herigendlic. ac þæt an is swa ðeah geswincful; Ne beo se carfulla leahterful. ne se ne lufige idelnysse se ðe on stilnysse is; Ða ðe ymbe oðra manna bigleofan and scrude hogiað. þa geefenlæcað marthan; Þa ðe gymað þære heofenlican lare ða geefenlæcað marian. ðe drihten swiðor herode; Witodlice swa oft swa we ymbe oðra manna neode hogiað. we geefenlæcað marthan. and swa oft swa we to godes huse gað his lof to gehyrenne. and us to gebiddenne we geefenlæcað marian; Þis godspel is nu sceortlice getrahtnod. and we secgað eow þæt nan man hine ne sceal beladian þæt he godes cyrcan ne gesece. ðeah ðe he fyrlen sy; Swa he feorran godes hus gesecð. swa his med mare bið; Nis nan twyn þæt eow ne beo forgolden ælc ðæra stapa ðe ge to godes huse stæppað. ymbe eowere sawle ðearfe; Hwæt wille we eow swiðor secgan be ðisum symbeldæge. buton þæt maria cristes modor wearð on ðisum dæge of ðisum geswincfullum middanearde genumen up to heofenan rice. to hire leofan suna. ðe heo on life abær. mid ðam heo blissað on ecere myrhðe. a to worulde; Gif we mare secgað be ðisum symbeldæge þonne we on ðam halgum bocum rædað þe ðurh godes dihte gesette wæron. ðonne beo we ðam dwolmannum gelice. þe be heora agenum dihte oððe be swefnum fela lease gesetnyssa awriton. ac ða geleaffullan lareowas Augustinus. Hieronimus. Gregorius. and gehwilce oðre þurh heora wisdom hi towurpon; Sind swa ðeah gyt ða dwollican bec ægðer ge on leden. ge on englisc. and hi rædað ungerade menn; Genoh is geleaffullum mannum to rædenne and to secgenne þæt þæt soð is. and feawa is ðæra manna ðe mage ealle ða halgan bec. ðe þurh godes muð. oððe ðurh godes gast gedihte wæron fulfremedlice þurhsmeagan; Læte gehwa aweg ða dwollican leasunga ðe ða unwæran to forwyrde lædað. and ræde gehwa oððe hlyste þære halgan lare ðe us to heofenan rice gewissað. gif we hi gehyran wyllað

