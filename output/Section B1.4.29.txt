sece to scrifte, þæt him wyrðe God milde, for þam swa swa we nu hwene ær sædon, betere is manna gehwylcum þæt him her on worulde beforan anum menn for his gyltum sceamige, þonne him sceamige eft on Domesdæg beforan Gode sylfum, & beforan eallum his englum, & beforan eallum heofonlicum werede, & beforan eallum eorðlicum werede, & beforan eallum deoflum. 114: Hit his eall soð þæt we gyt secgan wyllað: ðam þe nele her nu his synna andettan his scrifte, & betan swa he him tæcð, him sceal on Domesdæg sceamian beforan Gode sylfum, & eallum his halgum & eallum deoflum, swa þam menn dyde þe wurde færinga nacod beforan eallum folce, & nyste þonne mid hwam he his sceamigendlican bewruge: swa him byð on Domesdæge buton he his synna ær bewreo mid andetnesse, & mid dædbote, & mid ælmyssum. 121: Ealle þa synna þe we her wyrceað, ealle hi beoð eft on us sylfum gesewene & geopenode, buton hi ær her on worulde gebette beon. : ÆHom 29 Cited by homily and line no. following ed. 1: paulus scripsit ad thesalonicenses, nam ministerium iam operatur iniquitatis, tantum ut qui nunc tenet, teneat donec de medio fiat, et tunc reuelabitur ille iniquus, et cetera. 5: Us gebycnode swaþeah se godes bydel paulus sume swutelunge be ðysum on sumon his pistole, and hieronimus se snotera þa swutelunge trahtnode, and cwæð þæt ne cymð na antecristes tima þa hwile þe se casere his cynedomes gewylt. 10: Ac syððan þæs caseres rice þe on romana rixað byð mid ealle toworpen, þonne cymð antecrist, and se byð ofslagen mid þæs hælendes tocyme, swa swa þeostru fordwinað on þære sunnan tocyme. : ÆHom 30 Title: Addition to Lives of Saints no. 17: De auguriis: Pope 1967-8, II, 790-96. 1: We spræcan ær be wiccan, nu wille we eow secgan sum þing swutolicor be heora scincræfte, and be þam drymannum þe bedydriað þa unsnoteran. 4: Mannum is eac to witenne þæt manega drymenn maciað menigfealde dydrunga þurh deofles cræft, swa swa wisceras oft doð, and bedydriað menn swilce hi soðlice swylc þing don, ac hyt is swaþeah dydrung mid deofles cræfte, and gif hwa hyt bletsað, þonne ablinð seo dydrung. 10: Be þam we magon secgan sume soðe bysene. 11: Macharius wæs gehaten sum halig fæder on westene wunigende, fela wundra wyrcende, munuclifes mann; þa wearð an mæden forbroden þurh drymanna dydrunga, gedwymorlice swaþeah. 15: Þæt mæden wæs swa forbroden swylce heo an myre wære, & eallum þam þuhte þe hire on locodan swylce heo myre wære, na mennisces gecyndes. 18: Ða læddan hyre magas hy to macharie, & he sona ahsade hwæt hi woldan mid þam. 20: Þa magas hym cwædon to, þeos myre þe þu gesyhst wæs ure dohtor, arwurðe mæden, ac awyrgede drymenn awendon hy to myran. 23: Nu bidde we þe, leof, þæt ðu gebidde for hy, and hy eft awende to ðam þe heo ær wæs. 25: Macharius þa cwæð to hyre magum þus: ic geseo þis mæden on menniscum gecynde, and heo nis na awend swa swa ge wenað þæt heo sy, and heo nan þing on hyre næfð horses gecyndes; ac on eowrum gesihðum hit is swa gehiwod þurh þæs deofles dydrunge and hys drymenn leaslice. 31: Macharius þa gebæd for þæt mæden god, and mid ele gesmyrede/, and mid ealle adræfde þæs deofles gedwymor þurh his drihtnes naman, swa þæt hi ealle gesawan þæt heo ansund wæs. 35: Swylce synd þa dydrunga þæra drymanna. 36: Eac swylce we rædað on þære gerecednysse on þæra cyninga bocum, swa swa hyt gecweden is, þæt saul se cyning on his unsiðe þa þa hym god gram wæs for hys gramlicum dædum, become to anre wiccan, wolde witan þurh hi hu him sceolde gelimpan, hwæðer þe lif þe deað, sige oððe fleam on hys fyrdunge, þa þa he feohtan ongan wið ða philisteos on gelboes munte mid mycelre fyrdunge. 45: Nu segð se wyrdwritere þæt seo wicce sceolde aræran þa of deaþe þone drihtnes witegan samuhel gehaten, haliges lifes mann, and he sceolde secgan saule þam cyninge þæs þe he befran on hys frecednysse. 50: Ac augustinus se wisa wiðcwyð þyssere leasunge, and segð us to soðan þæt se soðfæsta witega, þe on abrahames wununge wæs gefyrn gebroht, ne mihte þurh þone wiccecræft eft to worulde siðian, ne þances ne unþances, þæt he hyre to spræce. 55: Hit is swa gesæd on þære gesetnysse, swa swa saul se cyning þa gesihðe oncneow, for þam þe he wende þæt he þone witegan samuhel gesawe; ac hit wæs sylf se deofol on hys gelicnysse þe hyne swa forlærde. 60: We secgað eac to soðan þæt nan scincræft ne mæg, ne furþan se deofol sylf, nænne deadne aræran, for þam ðe seo dæd is ures drihtnes anes, þæt he ða deadan arære swa swa he dyde him sylf and eac þurh his halgan her on þysum life, se þe is soð scyppend sawla and lichamena. 66: Ac se deofol gehiwode hine sylfne swa on þæs witegan gelicnysse, and to þære wiccan spræc, and sæde þam cyninge, þu scealt beon mid me nu tomergen on minre wununge. 70: Her we magon tocnawan þæt se cyning sceolde for hys manfullum dædum to þam deofle becuman, and for þam wiccecræfte mid him a wunian, for þam ðe he næs na wyrðe þæt he wununge hæfde on abrahames wununge mid þam witegan samuhele. 75: Ða feoll se cyning mid fyrhte fornumen to ðæs deofles fotum þe hyne bedydrode, wende þæt hit wære se witega samuhel, and hyne to hym gebæd mid gebigedum limum; ac gyf hyt se witega wære, he wolde him forwyrnan þæt he to hym ne gebæde, his hælende on teonan; for þam þe man sceal hyne gebiddan to þam hælende anum, and hym anum þeowian, se ðe ana is god. 83: Þæs gewilnað se deofol þæt man hyne wurðige, and to him gebidde, þæt he hæbbe anweald ofer þa gedwolan þe hys gedwyldum gelyfað, swa swa þa hæðenan dydan þe hyne wurþodan for god, and forletan heora scyppend þe hy gesceop to mannum; and swa swa saul dyde on þære deoflican gesihðe, þæt he fullice wære forwyrht to þam deofle. 90: Saul þa syððan æfter þære deoflican gesihðe gewende to hys fyrde fram þære wiccan huse, and þa philistei fuhtan fæstlice þæs on merigen wið saul þone cyning, and ofslogan hys fyrde and hys þry suna, and he sylf þa feoll uppon his wæpne and gewat swa of life to þam swicolan deofle, swa swa he him ær sæde. 97: Nu wundrað gehwa hu se deofol wiste þæt saul sceolde sweltan þæs on merigen, ac he wat gehwæt þæs þe gewurþan sceal þurh hys scearpe andgit þæs engellican gecyndes, oððe þurh godes geþafunge þæs ðe us dyrne is, oððe þurh gebicnunge þæs mannes nebwlitan; for ðam þe he wæs gefyrn, and fela hæfð gesewen, and wide and side færð, and cann fela searacræfta. 105: Paulus cwæð be hym on sumon his pistole: transfigurat se in angelum lucis: he abryt hine sylfne to scinendum engle, þæt he mid hys lotwrencum þa geleaffullan fordo, ac he ne mæg þa fordon þe on drihtne truwiað. 110: Be þam ylcan cwæð eft se apostol þuss: an ignoratis altitudinem satane; oððe nyte ge la þæs sceoccan deopnysse? 113: For þam þe we ne cunnan tocnawan þa deopnysse hys searacræfta hys swicolan modes; ac his miht nis naht wið þæne ælmihtigan crist, þe us ealle bewerað wið hys wodnysse æfre, gif we mid geleafan and mid lufe hyne secað. 118: Gyt farað wiccan to wega gelæton, and to hæþenum byrgelsum mid heora gedwimore, and clipiað to ðam deofle, and he cymð hym to on þæs mannes gelicnysse þe þær lið bebyrged, swylce he of deaðe arise

